Ер — Сигаули яхача поселке, цхьан цӀагӀарча ванна чу Рикки-Тикки-Таве ше цхьаь лелабаьча турпалча тӀемах дола дувцар да.
Дарзии оалхазар — портнойи дар цунна новкъостал деш, цӀагӀа цӀен юкъе ца йоалаш, пен оагӀошца тебаш лелача Чучундрас, Мускусни цицгӀолгас лора цунна хьаькъал.
Бокъонца латаш хиннар из ше мара дацар.
Рикки-Тикки-Таве дар мангуст.
Мангуст — ХӀиндий мехка хулача кагийча оакхарий тайпах аькха да.
ЦӀоги цӀокеи дар цун зӀамигача циска дараш санна. Кортеи оамалаши тара яр цун шуткъилгачарна.
БӀаргаш дар розай бос болаш, цун сатем байнача мери бухь а бар розай бос болаш.
Миччахьа кӀомъеннача моттиге мӀара хьакха йиш яр Рикке, ший хьашт долчча когилгаца: хьалхашкарчунца а, хьашт дале, тӀехьашкарчунца а.
Цунна ховра ший цӀог совсаде а, из тара хулар тӀаккха герга а йолаш, йӀаьхача шоткана.
Из лакхача баьцашта юкъе гӀолла дедда додача хана цун тӀема цӀогӀа дар рикки-тикки-тикки-тикки-чк!
Из дахар ший даьцеи наьнацеи готтигача аьле чу.
Цкъа, цхьан аьхки хий дера, цу хива, наькъа йисте гӀолла йоагӀача сангар чу гӀолла Ӏоера из.
Ший низ мел ба етталора из хи чу.
Эггара тӀехьа а халла хьатӀаяьлар из хи тӀа гӀолла ӀойоагӀача баьца тӀа, цу тӀа яьгӀар из ший дог а гӀелденна Ӏойожжалца.
Хива Ӏо а ена из уллар бешарча наькъилга юкъе малх тӀа а хежаш, еррига йоа а яь, цу ханна цхьан кӀаьнко аьлар:
— Енна улла мангуст!
ДӀадол вай ер!
— А-а! — аьлар кӀаьнкага нанас, — ДӀа а дихьаь докъадергда вай из.
Дийна хилча а мег из.
Цар хьачудера из, цхьан Воккхача Сага шин пӀелгаца хьа, а лаьца аьлар, укханна хӀама даьдац, духхьал хий бага дахар мара.
Цудухьа из боамбе юкъе а хьоарчадаь дӀоахде эттар пешка юххе.
Цо бӀаргаш хьа а дийлар, Ӏиршинг а даьлар цунна.
— ХӀанз, — аьлар Воккхача Саго — кхера ма делаш ер, укхо фу ду хьожаргда вай.
Дунен тӀа мел долча хӀамал халагӀ да мангуст кхераде, хӀана аьлча, масса а дола хӀама ха гӀерташ из хиларах.
«Лаха а лаха, Тахка а тахка» аьнна яздаь да мангустий порода тамагӀа, Рикки-Тикки цӀенагӀ долча мангусташха да.
Боамбега хьежар из, хайра цунна из баа мегаргбоацаш болга, истола гонахьа гобаьккхар, Ӏо а хайна тӀехьашкарча шин кога тӀа шийна тӀера тха нийсдир, тӀаккха кӀаьнка белаж тӀа хайра из.
— Ма кхералахь, Тедди, — аьлар Воккхача Саго.
— Цун безам ба хьоца хьоашал тоха.
— Айя гӀидагӀилгаш доах сона укхо фоартах! — аьнна цӀогӀа техар Тедде.
Рикки-Тикки кач болча гӀолла цунна Ӏочу а хьажаь, хьаж а яьккха, тӀера Ӏо а даьнна, ший мери бухье хӀама хьакха эттар.
— Ма доккха хӀама да, — аьлар Тедде нанас, — аькха оал-кх укханах а!
Сона хетаргахьа, вай цунца дика хиларах да-кх из караӀамача санна.
— Мангусташ массада а ишта да, — аьлар цун мара.
— Нагахь санна Тедде цӀог лувцаш лаьттара хьал ца ийдойя, боанга чу доалладе цунна дага а ца дохе вайцига из дахарг а да, цӀенна гонахьа гӀолла хьувзарг а да… ХӀама лургда вай цунна даа.
Бийдача дулха зӀаммига чӀегилг елар цунна.
ЧӀоагӀа дукха дезаделар цунна дулх.
Цу сахьате, ше хӀама диаь ма даьллинге а арадедар из, ийча, цига маьлхе, шийна тӀера тха а совсадаь, докъадалийта аьнна Ӏохайра из.
Цу сахьате цунна дикагӀ а хилар.
«Укх цӀеношка дукха хӀамаш я са ма хулла чехкагӀ тахка езаш.
Са миссел дукха хӀамаш тахка нийсденнадац шоаш дунен тӀа йоаккхача хана са даьи наьнеи.
Со укхаз Ӏерг а да, шедар тохкарг а да аз».
Цу бӀарччача дийнахьа кхы хӀама даанзар цо, массайолча хӀаманга хьожилга мара кхы хӀама дацар цун.
Сахьат даханзар из таза чу латтача хи чу даха дала, шаькъала бат а Ӏеттар цо, цу сахьате юха мери бухьиг а боабир, Воккхача Саго увзача гӀаьлен тӀа Ӏетта, хӀана аьлча из хайнадар Воккхача Сага кара, каьхата тӀа гӀолла, пероца мишта язду хьажа.
Саррахьа хьачудера из Тедди вижаь уллача цӀагӀа, лампаш лотаеча хана цига хилар гӀоне.
Тедди метта Ӏовижача Рикки-Тикки цунна юххе Ӏодижар, из вар сатембоаца лоалахо, хӀана аьлча зӀаммига тата хилча ура а иккхе ладувгӀа оттар из, дӀа а додар цига фуд хьажа.
Шоаш Ӏобувшалехьа, даи нанеи хьачубаьхкар фу ду, мала ду хьажа, шоай тхьайса улла кӀаьнк волча ца а тхьовсаш, цун гӀайба тӀа дагӀаш дола Рикки-Тикки бӀаргадайра царна.
— Сона хоза хетац ер, — аьлар Тедди нанас.
— Фу хургда нагахь санна укхо бера церг тохе?..
— Ма кхералахь, — аьлар дас.
— Укхаькхилга моллагӀча жӀалечул дикагӀ новкъостал дергда цунна.
Нагахь санна укх чу бӀехал беча…
Бакъда, Тедди наьна безам бацар цу моча унзарча хӀамай уйлаш е.
Ӏуйрийна хӀама дуача хана Рикки хьачудаьлар Тедди белаж тӀа а дагӀаш.
Цунна делар фуъи банани.
Массанена карахайна чакхдаьлар из, хӀана аьлча, дикача мангуста караӀамарг ше хиларах догдоахилга йоаяц.
ЗӀаммига йолаш денз уйла хул цар нах бахача цӀеношка яха, цӀеношкара цӀеношка а удаш лела безам а хул цар.
ХӀама диаь даьнначул тӀехьагӀ Рикки-Тикки беша дедар — хьажа мегаргдолаш хӀама дий-хьогӀ цига, — аьнна.
Беш йоккха яр, ах мара цӀен а ца еш.
Цу чу хулар доккхий розаш — хӀара кӀотарг а яр беседка мо йолаш, — апельсина хенаш а лимона хенаш а дар цу чу, лакха а йолаш листа баьцаш ягӀар цу чу.
Рикки-Тикке сов раьза хинна шодаш Ӏояхар.
Во яц моттиг чарахьал де! — аьлар цо.
ХӀа анна чарахьал дага ма дехха а герга шотка санна сайсар цун цӀог.
Из беша чехка гобаьккха даьлар, цига а хьаж йоаккхаш, вокхазахьа хьаж йоаккхаш ер лелаш цӀаьхха хезар цунна гаьнашта юкъера уха маьлхара оаз.
Уж бар Дарзии оалхазар-портнойи цун сесаги.
Цар бар хоза бӀы: доккхача шин гӀанах баь бар цар из, диткъача петар йолча саьргашца тийга а тийга, кӀаьдача бедарцеи боамбецеи тоа а баь бар из.
БӀы уллар масса а оагӀорахьа эга а эгаш, хӀаьта, уж ягӀар юстаро Ӏохайша елхаш.
— Фу хиннад? — аьлар Рикки-Тикке.
— Доккха халахетар хиннад! — аьнна юха йист хилар Дарзи.
— Селхан бӀена чура цхьа кӀориг Ӏоежар тха, из Нагас йиар.
— ХӀм, — аьлар Рикки-Тикке, — из чӀоагӀа гӀайгӀане хӀама да…
Со укхаз дола дукха ха яц… Укхазара дац со… Малав из Наг?
Дарзии цун сесаги юха хӀама а ца оалаш дӀачулилхар бӀена чу, хӀана аьлча, цу листача баьцалара кӀотарга кӀалхара хьахезар царна меллашха етташ йола шок — во унзара тата, кхыметтел Рикки-Тикки кхоссаделар ше дагӀачара тӀехьашкахьа.
Цул тӀехьагӀ, баьца юкъера лакхлуш, лакхлуш хьаллакхбелар Нага, боккхача Ӏаьржача кобран корта.
Кобр ба дохьаж доалла бӀехал. Фоартан тӀа кӀаьд боал цунна бӀарга-саьнашта тара а болаш. Из эгӀазбахача фоарт совсаю цо.
Наг меттагара цӀогага кхаччалца пхи фут бӀаьха бар.
Ший дегӀа кхоалагӀа дакъа лаьттара хьалкъаьстача сецар из, михо эгаду зиза санна эга а эгаш, ший бирсача бӀехала бӀаргашца Рикки-Тиккена бӀара а хьежаш, Нага сеннагӀчун уйла йойя а, массайолча хана хувцалуш доацача бӀаргашца.
— Хьо дий из Наг малав яхаш хеттар?
Сона бӀара а хьаже, оагале!
ХӀана аьлча, со ба из — Наг…
— Кхы а чӀоагӀагӀ совсайир цо ший фоарт, тӀаккха Рикки-Тиккена бӀаргабайра цу фоартан тӀа боалла бӀарга-саьний хьисапера кӀаьд, болата чӀугах доалла болата алтам санна а болаш.
Риккена цхьан минута кхераме хилар.
Бакъда, цхьан минутал дукхагӀ мангусташ кхерац.
Рикки-Тикки, шийна дийна кобр вӀалла бӀаргабайнабеце а дайнача бӀехалашца нанас ше кхаьба хиларах ховра цунна из, цунна ховра царца летеи, уж эшои, даэи хьакхеллалга.
Из ховш наг а бар, цудухьа цун шийлача дега чу кхерам а бессабар.
— ХӀаьта фу даьд! — аьлар Рикки-Тикке, тӀаккха цӀог юха а совса доладелар цун.
— Хьона хет: нагахь санна хьай фоартан тӀа кӀаьд боаллар яхаш, бӀена чура Ӏолийга кӀоригаш хьай яа бокъо я, аьнна.
Цу хана кхычун йора Нага уйла, хӀаьта кӀирбенна бӀарахьежар Риккена тӀехьашкара буц эгий хьежаш.
Цунна ховра, нагахь санна цу беша чуденна дале, е ше а е цхьаккха бӀехал а цу чу бусаргбоацилга.
Бакъда, хӀанз цун моастагӀа Ӏехаве везар.
Цудухьа кӀезига кортилг Ӏолох а баь из оагӀора а баьккха, цо аьлар:
— Къамаьл де вай.
Ӏа фуаш ма дуий, дааций?
Таккха, аз хӀана мегац оалхазарий кӀоригаш яа?
— ТӀехьашкахьара! ТӀехьашкахьара!
Юха хьажа тӀехьашкахьа! — яхаш илли доахар цу хана Дарзе.
Рикки-Тиккена дика ховра хӀанз бӀара а хьежаш дагӀа йиш йоацилга.
Мамогга из урагӀ а кхоссаденна хьажача бӀаргабайра цунна шийна кӀалха, Нага бирсача сесага, шок а етташ боагӀа Нагайна кортилг.
Нагас цунца къамаьл деча хана лачкъаь тӀабенабар из, церг а теха из де дагахь.
Рикки шийна кӀалхара даьннадаь еттар цо из шок.
УрагӀа кхоссаденна Рикки ӀотӀакхийтар нийсса цун букъа тӀа, кӀеззига ер доккхагӀ хиннадаларе ховрг а дар, хӀанз цунна букъах цергаш яхийта езилга: цкъа цергаш ехкача из йисте а яьннаяр!
Из кхерар цун дохьаж доаллача цергех.
Цергаш-м техар цо цунна, цхьабакъда, тоха еззача бесса дика тоханзар, цу сахьате цо деттача цӀогӀах кхера а денна, цергаш яха из ала а аллийта юстара иккхар Рикки.
— БӀеха, бӀеха Дарзи! — аьнна лаккхача кӀотарга тӀа боаллача бӀена тӀа кхача гӀерташ шийна, мамогга хьалъэйбелар Наг.
Цудухьа, бӀехал хьалтӀакхоачаргбоацаш, лаккха бу Дарзе бӀы, хӀаьта бӀы оага мара а баланзар.
Рикки-Тикки бӀаргаш шийна ховш дӀайхагӀи цӀегӀи хулаш доагӀар, мангуста бӀаргаш цӀийдалар, из чӀоагӀа эгӀаздаха хилар да.
Из Ӏохайра тӀехьашкарча шин кога тӀа, масса йолча оагӀорахьа а хьажаь, эгӀаз а даха гӀар е доладелар из.
ТӀом бе саг вацар: Наги Нагайнеи баьцалла а лилха дайна дӀадаьлар.
Нагахь санна бӀехала аьттув ца баьлча из йист а хилац, е ше дергдар хьа а хайтац.
Рикки-Тикки уж лаха аьнна тӀехьа а даланзар, цу шиннеца цкъа ше нийслургда аьнна бӀу бенна ца хиларах.
ЦӀенгахьа дӀадедар из, гӀум уллача наькъа такилге Ӏо а хайна уйла йир цо.
Да а дар цунна уйлае е хӀама.
Нагахь санна хьайна къаьна книжка нийс а денна цу тӀара, бӀехала церг техача мангуста дедда дахе буц юъ, из йиаьчул тӀехьагӀ дерзаш хул.
Из бакъ дац.
Мангустага кобр (бӀехал) эшалургбац цун бӀарг сийрда а ца хуле, ког чехка а ца хуле.
Мангуста бӀехал кӀалхарабаьккхар цун ший церг я. БӀехала кӀалхара мангуст цун кхоссадаларо доакх, ше чехка хиларах доал из кӀалхара.
БӀехала церг тоха безам хиннача хана, сага бӀарг тӀаоттаргбоацаш селла чехка цун кортилг лелача хана мангуста кхоссадалар сакъердаме да, езагӀ мел лоархӀача баьцал а.
Рикки-Тиккена дика ховра ше зӀамига долгеи кхетам чу денна доацилгеи.
Ишта ше доландаь, чӀоагӀа раьза дар из, шийна тӀехьашкахьара тӀабенача бӀехалах кӀалхардала харах.
ЧӀоагӀа сийлахьа хийтар цунна ше, хӀаьта беша гӀолла боагӀача наькъилга тӀа гӀолла ше долча хьатӀавенача Теддена шийна кулг хьакха мукъа бала раьза а дар из.
ХӀа аьнна Тедди цунна ӀотӀаверззашехь а демийла хьерча а хьерчаш, йоагӀаш цхьа хӀама хоелар, цо йитӀкъача оазаца аьлар:
«Лоралелахь!
Со — я Ӏоажал!»
Из бар Карайт, дема бессара сира бӀехилг.
Кобрий яраш санна дохьаж доаллаш я цун цергаш, из зӀамига боландаь цунгахьа саг дӀа а хьажац, цудухьа наха цо чӀоагӀа зе а ду.
Рикки-Тикке бӀаргаш юха а цӀийделар, халхадувлаш санна ший даьшкара дисаьча боларца эга а эгаш дӀатӀадедар из Карайтана.
Зоакх болаш цун болар дале а дика дар из, хӀана аьлча, хьашт долчча тайпара из кхоссадала йиш йолаш хиларца.
БӀехалашца гӀулакх тоссаделча дикагӀ дар из.
Риккена кхераме дар Карайтах кхетар, Нагийца кхетачул, хӀана аьлча, карайт зӀамига а болаш кадай бар. Нагахь санна Риккес кортилга юххера тӀехьашкахьарча оагӀорахьа цунна цергаш ца ехкача, Карайтас цергаш тохаргьяр цунна, е бӀарга чу е бордах.
Бакъда, Риккена из хацар.
Геттара цӀийденнадар цун бӀаргаш, хӀанз цхьанна а хӀаман уйла яцар цо, тӀехьашка а хьалхашка а доалаш тӀадодар из, цунна цергаш мичахьа ехкача бакъахьа я ца ховш.
Карайт тӀакхоссабелар цунна дохьаж тоха.
Рикки юстара иккхар дада дагахь, вий яха бӀехал юха а тӀакхаьчар цунна, ший букъа тӀара из Ӏокхоссар гӀоне Рикки кхоссаденна тӀа-кӀалтӀа даьлар.
Из тӀехьара дӀа ца а боалаш, цун ларах тӀехьаухар.
Тедде цӀенгахьа юха а вийрза цӀогӀа техар:
— Хьадувла, хьажа: вай мангуст доал бӀехал бувш!
Рикки-Тиккена хезар Тедде наьнага цӀогӀа эккхаш.
КӀаьнка да араваьлар гӀадж а йолаш, цу ханна ший кхоссабала безача моттигал гаьнагӀ кхоссабенна Карайт, ка ца йоалаш бисар, тӀаккха тӀакхоссаденнача Рикки-Тикке, Карайтана кортилга юххе фоартах цергаш а ехка юстарадаьлар.
Карайт кхы дӀай-хьай хьанзар, Рикки-Тикки, цӀог долча оагӀорахь из баа болабе аьнна кийчденнадар (мангустий Ӏаьдал дар из), диззалца хӀама диача мангусташ дегӀа дезлулга дага а деха, кадай а низ болаш а хила безам болча Рикке, ца а буаш битар бӀехал.
Из юстара а даьнна кӀотарга кӀал демийла керча эттар, Тедди да гӀадж а яьккха тӀаведар бенна уллача бӀехала.
«Сендухьа да из хӀанз? — аьнна хетар Риккена.
— БӀехал аз бе ма бийнабий».
Циггача Тедде нана дӀатӀаедар Риккена, демийлар хьал а йица тоӀӀадаь мархӀа а делла цӀогӀа хьекхар цо вувчара са кӀаьнк кӀалхараваьккхав укхо яхаш, Тедди латтар кхеравенна бӀаргаш а къаьрза. Цун бӀаргашка кхераялар дар.
Еш йолча гӀарашта чӀоагӀа раьза дар Рикки, уж гӀараш сендухьа йора а хацар цунна.
Цунна хетар, Тедди нанас демийла со кӀалтӀалелхарах хьест-хьогӀ со? — аьнна.
МоллагӀча тайпара дале а, Риккена хозахетар из.
Обед де Ӏохайшача, истола тӀа латтача чхьагӀарах диззаь долча пелашта юккъе гӀолла лелача Рикки-Тикке йиш яр диззалца мерза мел йола хӀама яа, Тедди нанас хьестар из, Тедде из карахувшадар цунна хозахете а Наги Нагайнеи цунна дагабехача бӀаргаш а цӀийлора цун, ший тӀема цӀи а йоаккхар цо рикки-тикки-тикки-тикки-чк! — аьле.
Тедде дӀадигар из ший метта.
КӀаьнка дезар из ший чӀенга кӀал наькха тӀа тхьайсаь аллар.
Рикки дика караӀамаь мангуст дар, цо е церг а тохаргьяцар е мӀара а тохаргьяцар.
ХӀаьта хӀа аьнна из ма тхьайсса а Рикки метта тӀара Ӏо а даьнна доладелар цӀеношка гӀолла хьажа.
Баьдеча, пен юххе гӀолла тебаш лелача Чучундра яхача Мускусни цицгӀолга тӀакхаьчар из.
Чучундри дог даьттӀадар.
Юкъе кхаччалца из дӀаяхача къонахчул, денал доацаш са хиллалца доккха са доахаш, цӀувзаш лелар.
ЦӀаккха а майрал хилацар цунга.
— Ма хьувзаелахь со, Рикки-Тикки! — аьнна цӀогӀа хьекхар цо елха а гӀерташ.
— БӀехалаш доадеш дола со хьоца хьувзаргда! — аьлар Рикки-Тикке, цох дош ца хетачох.
— БӀехалаш доадер — бӀехала карах лергва! — аьнна, кхы а маьлхарах аьлар Чучундрас.
— Хьанна хов ца ховш со Нага юй а?
Цунна сох хьо таръяла а мег.
— Хьайла сенах кхер! — аьлар Рикки-Тикке.
— Наг беша ба, хьо цига вӀалла а мича хул.
— Са даь веший йоӀа Чуа яхача цицгӀолга дийцар сона… — аьнна йола а енна, тап аьнна юха сецар Чучундра.
— Фу дийцар цо?
— Тсс… Наг массанахьа а кхоачаш ба, из — массанахьа а хул.
Ӏайха дел хьай къамаьл са даь веший йоӀаца цигга беша.
— Сона из бӀаргаяйнаяц.
Хьаала!
ЧехкагӀ ала, Чучундра, Ӏа ца оале аз цергаш йохкаргья хьона.
Чучундра кӀагора а хайна елха эттар.
— Ший мекхашта гӀолла хи тӀадамаш Ӏодаххалца йийлхар из.
— Ма даькъаза я-кх со а! — яхаш елхар из.
— ЦӀаккха а денал хиннадац са цӀен юкъе кхаччалца дӀаяха.
Тссс! Ай, хазаций хьона, Рикки-Тикки ?
ХӀанз цхьаккха а хӀама ца аьлча дикагӀ да сона.
Рикки-Тикке ладийгӀар.
Сатийна яр цӀагӀа, цунна хозар низткъа, кора тӀа гӀолла бодача зӀок йолча моза дар санна трр-трр яхаш ду тата.
Из дар кирпишка кӀийлен тӀа гӀолла боагӀача бӀехала чкъоро ду тата.
«Е Наг е Нагайна ба из! — аьнна хийтар цунна.
— Царех цаӀ ба из хий Ӏоухача харша чу гӀолла ванна чу боагӀаш…»
— Бакълув хьо Чучундра.
Аз къамаьл де дазар Чуаца.
Из дахар Теддес кулгаш дулача цӀагӀа, цига цхьаккха хӀама дацар.
Цигара, Тедди нанас кулгаш дулача цӀагӀа дахар из.
Цига, хьаьхача пен юхера, кӀийлен тӀара хьалъийца кирпишк яр хий Ӏоуха харш а додаш, ванна латтача гӀолла кхертӀошта йисте гӀолла Рикки дӀадодача хана цунна хезар, пен тӀехьашка бетта сердалонга Нагаси Нагайнаси ду къамаьл.
— Нагахь санна цӀагӀа нах мича хул, — йоахар Нагайнас маьрага, — из а гӀоргда дӀа, тӀаккха воай хургья вай беш.
ДӀаволле, воха а ма воха, дага а кхаба, Карайт бийнача Воккхача Сага хье хьалхагӀ дохьаж тоха дезаш хилар.
Цул тӀехьагӀ со йолча юха а вола, тӀаккха шинне а Рикки-Тикки дувргда вай.
— ВӀалла а пайда хургбий-хьогӀ вайна вай уж боабича?
— Из фу яхилга да! Хургба даьра боккха пайда-м.
ЦӀенош даьсса латтача хана вӀалла а хуларий укхаз мангусташ?
Укх цӀеношка саг ца вахача хана вай шиъ паччахьаш да ерригача беша: хьо паччахь ва, со хьа сесаг паччахь я.
Диц а ма лулда хьона, пастай хаьса тӀа фуа чура вай кӀоригаш араяьлча (уж кхоана а тӀехьа хилча мегаш да), царна сатийнеи паргӀатеи моттиг эшаргйолга.
— Цун аз уйла а яьяц, — аьлар Нагас.
— Мегаргда, со бода.
Сона хетаргахьа Рикки-Тиккецара тӀом хӀанз хьашт дац.
Аз вувргва Воккха Саги цун сесаги, хӀаьта сайна велойя цун воӀ а вийна шортта юхабоагӀаргба со.
ТӀаккха цӀенош а доассалургда, Рикки-Тикки ше дӀа а гӀоргда.
Рикки-Тикки эгадора ше цунна фу дергда ца ховш эгӀаздаха.
Ӏургах кортилг хьалкъодабир Нагас, цунна тӀехьа пхиъ фут дӀаьха дола дегӀ а арадаьккхар.
Рикки-Тикки эгӀаздаха эгӀадича санна дале а, кхераделар из боккха кобр бӀаргабайча.
Наг хьаьрча а хьаьрча, корта хьал а эйбаь, дӀай-хьай хьежа эттар, ванна чуйолча баьдеча цӀагӀа.
Рикки-Тиккена бӀаргагора цун къега ши бӀарг.
«ХӀанз аз из буйя, — яхаш уйла йора Рикки-Тиккес, — чехка дӀаховргда из Нагайнана.
ПаргӀатача моттиге латар сона пайданна дац: Нага эшадича мег со.
Фу дергда аз?»
Наг эгар аьттехьа а аьрдехьа а, цул тӀехьагӀ Рикки-Тиккена хезар ванна чу хий деттача йоккхача гиба чура цо хий молаш.
— Сов а дика да! — аьлар Нагас ше хий а менна хьогал йоайича.
Карайт бе аьнна араваьлча Воккхача Сага бе гӀадж йоаллар.
ХӀанз а цунна бе йоаллаш хилча мег из гӀадж.
Бакъда, Ӏурра кулгаш дила воагӀача хана из гӀадж йоацаш хургва… Нагайна… хьона дӀахозий?..
Аз уккхаза, шийлача цунга хьежаш сабар дергда…
Цхьаккха юха йист хиланзар Нагийга, Рикки-Тиккена хайра Нагайна бахалга.
Наг йоккхача гибах кӀийленна юххе гӀолла хьаьрча тхьайсар.
Рикки-Тикки латтар тата доадаь, денна хӀама санна.
Цхьа сахьат даьннача гӀолла шортта дӀатӀадоладелар Рикки-Тикки гибана.
Рикки бӀарахьежар Наги шерача букъа, мичахь ехкача бакъахь я хьогӀ цунна цергаш, яхаш.
«Нагахь санна юххьанца тоххашехь а аз цунна фоартах цергаш ца тохе, соца лата низ хургба цун, нагахь санна из юха летача — ой, Рикки!»
БӀарахьажар из, Нага фоарт сома яр, — цунца нийслургдацар из.
Нагахь санна цӀогагахьа цунна церг техача моастагӀа эгӀазвигар мо хӀама мара хилацар цунах.
«Кертах йохка еза! — аьнна дийлар цо.
— Корта боалл нийсса кӀаьдал лакхе.
Нагахь санна тӀакхийтта аз из лоаце фуннагӀ хиларах а дӀа хеца йиш яц из».
Кхоссаделар из.
БӀехала корта уллар кӀезига хьакъаьста: цунах цергаш а ехка, цун корта лаьттара хьалъэйбе могаргдоацаш, гибан хьаягӀаш йолча миӀингах букъ а теха гӀертар Рикки.
Из цо дарах чӀоагӀа новкъостал хилар цунна.
Цул тӀехьагӀ, цӀийденна бӀаргаш а долаш, жӀале цицгӀолг еттача тайпара, цига лаьтта сапа-лоатторг, шоткаш, аьшка кадилгаш дӀаухийташ цун корта дӀай-хьай бетта доладелар Рикки. Цу чона ванна йистах бийттар цо из вӀалла а дӀа ца хецаш.
Мочхалаш чӀоагӀа вӀашкатеӀадора цо из беннилга шийна ховшехь а, хӀана аьлча мочхал хьа ца деллаш балийта гӀертар из.
Из дар сий долча цун тайпан Ӏаьдалах динза даргдоацаш.
Корта бӀогора ухар цун, Ӏеттаде безам а бар, цунна хетар ший мел йола маьже вӀашагӀъяьлча санна.
ЧӀоагӀа хьекхача бӀайхача михо Ӏодожадеш санна из Ӏодожадеш, мос а морцаш, ди тохаш санна чӀоагӀа, сийрда а а йолаш, тата иккхар Рикке букъа тӀехьашка.
Из вар, еш йолча гӀаро сома ваьккха аькхе кхухьача топаца хьачуваьнна Воккха Саг. Цо теха топ кхийтар Наганна из кӀаьд кхоачалуча фоартан тӀа.
Рикки-Тикки уллар мочхал ца хьоадеш, бӀаргаш а вӀашкадахкаь, хӀана аьлча ше деннарг лоархӀар цо.
Бакъда, бӀехала корта кхы хьовш бацар.
Воккхача Саго Рикки лаьттара хьал а ийцаь аьлар.
Ер да из тхьовра хинна мангуст.
Да, тхьовра хиннар.
ХӀанз укхо даьхар вай, Элис, доадечара кӀалхара.
Чуяьлар Тедди нана баха кӀай бос а болаш, цунна бӀаргадайра Нагах юхедисаьр.
Рикки-Тикки халла текхаш Тедди вижаь уллача Ӏочудахар, хӀаьта сахаларга а даьлар из ший дегӀ зувш, маьженаш меттахь йий-хьогӀ са, е сона иштта хеталу-хьогӀ, ер аьле оага а лийя, ший дегӀага хьожаш.
Ӏурра дувладелча санна дар из, цхьабакъда, ше даьча гӀулакха чӀоагӀа раьза-м дар из.
«ХӀанз Нагайна дӀабаккха безаш да со, из хӀама — шийтта Нагаца латаьчул халагӀ а да…
Цул совгӀ, цо дийца уж фуаш.
Сона ха а хац бӀехала кӀоригаш цу чура ара маца яргья… Даха Дарзеца дагадаргда-кх!
Ӏуйрина хӀама даарга а ца хьежаш Рикки-Тикки Дарзе бӀы боаллача кӀотарга кӀал дахар.
Дарзи дагӀар бӀена чу ший низ ма кхоачча чӀоагӀа, сакъердаме толама илли доахаш.
Беша мел долча хӀаманна ховра Наг дӀабаьннилга, хӀана аьлча беш цӀенъеча кхалаж тӀа дӀакхессадар из.
— Яьй, Ӏовдала бедарий гурмат! — аьлар Рикки-Тикке эгӀаз а даха.
— Илли доаха ха я хӀанз?
— Беннаб, беннаб, беннаб Наг! — яхаш доахар Дарзе илли.
— Майрача Рикки-Тикке цергаш а ехкар, дӀа а баьккхар из.
Воккхача Саго тата деш йола гӀадж йийра, цунца Наг шиъ баьккхар, шиъ баьккхар, шиъ баьккхар!
ХӀанз вӀалла а са кӀоригаш яа йиш яц Нага!
— Из шедар бакъда, — аьлар Рикки-Тикке.
— Нагайна мичаб?
Бокъонца шийна гонахьа а хьежар из.
Дарзе ший илли доахар:
Нагайна хий Ӏоухача турба йисте а бена
ше болча хьабола аьнна кхайкар Нагийга,
цхьабакъда, нув хьекхача гӀажа тӀа а билла
кхалаж тӀа дӀакхессабар Наг.
ДӀахазийта, дӀахазийта хьай еза цӀи,
цӀе бӀаргаш дола, турпала Рикки-Тикки!..
Дарзе юха а даьккхар толама доаккха илли.
— Со хьалкхоачаре хьа бӀена чу мел йола кӀориг аракхоссарг яр-кх аз хьа! — аьнна цӀогӀа техар Рикки-Тикке.
— Ший ханнахьа хӀана кхетадац Ӏа хӀама.
Хьона атта да цу тӀера илли даха, са тӀом бе беза укх лохе!
Цхьан минута мукъа сабарде илли ца доаккхаш.
— Мегаргда! Хьа духьа кийча да со саца, турпал, дика Рикки!
Фу хьашт да хьона, бирсача Нагал котдаьннар?
— ХӀанз кхозалагӀа хоатт аз хьога: мичаб Нагайна?
— Кхийна юххе нувхаш тӀа Нагех къахеташ белхаш улл… Турпала, кӀай цергаш йола Рикки…
— Са кӀай цергаш йита йоллачахь!
Хой хьона цо фуаш мичахь дӀалочкъадаьд?
— Пастай хаьс кхоачалучча картана кӀал, чубиззалца малх тӀахьежача… Дукха кӀираш дӀаихад уж цу лаьттагӀа дехкача гӀоне…
— Из сога хьаала хьаькъал хиннадац-кх хьа!
Хаьс кхоачалуча карта кӀал ухк аланзарий Ӏа уж?
— Рикки-Тикки-м гӀоргдац уж фуаш даа!
— Даа-м гӀоргдац, хӀаьта а…
Дарзи, цхьа кӀиг а хьай хьаькъал дале кхийна юхе дӀа а гӀойя хьай ткъам кагбелча санна лела, Нагайна хьайна тӀехьаударгболаш, кхетий хьо?
Со даха деза пастай хаьса тӀа, нагахь санна хӀанз доде цунна бӀаргагургда со.
Дарзе хьаькъал оалхазара дар санна дар.
Цхьа уйла чухожжал мара корта бацар Дарзе, цунна ховра Нагайна кӀоригаш цар яраш санна фуашкара йоахилга, цудухьа хетаделар цунна уж доадар тоам бац, аьнна.
Дарзе сесаг хьаькъал долашагӀ яр.
Цунна ховра хӀара кобри цхьацца фуъ, цхьацца кобр болга, цудухьа бӀенара ара а иккха Дарзи цу чу а дитаь яхар из: цо кӀоригаш йӀоах а йойла, Наг баларах доахаш дола илли а доахалда аьнна.
Дарзи дукхача хӀамашца моллагӀча кхыча маӀача сага тара дар.
Дарзе сесаг ена ши гӀа мара гаьна йоацаш Ӏо а хайна Нагайнана юххе, цӀогӀа хьекха йолаелар:
— Оффой, ткъам бийнаб са!
Укх коа дахача бераша кхера теха ткъам бийнаб са!
Кхы а чӀоагӀагӀ ткъамаш техар цо.
Нагайнас кортилг а эйбаь шок техар:
— Рикки-Тиккена со дохьаж тоха боаллилга дӀахайтар хьо дар?
Во моттиг лахац Ӏа хьайна астагӀа лелха!
Демийла гӀолла тӀа текхар из Дарзе сесага.
— КӀаьнка кхера теха бийнаб ер! — яхаш, цӀогӀа детта яьлар Дарзе сесаг.
— Мегаргда, хьо енначул тӀехьагӀ, сона хетаргахьа, хьона дика хетаргда со цунца нийсбелча эйса яххача бесса.
Тахан са хилча гӀоне са мар улл цу нувхий гувна тӀа, малх чубазалехьа цу цӀагӀа вагӀа кӀаьнк а улларгва сатийна.
Мича йода хьо?
КӀалхара яла безам болаш мичай хьо?
ФуннагӀ дича а ярг мичай хьо сона кӀалхара.
Ӏовдал, хьабӀарахьажа сона.
Дарзе сесага ховра цо яхар де мегаргдоацилга, хӀана аьлча, моллагӀа дале а оалхазар бӀехала бӀарахьажача хьокха кхийттача санна, дӀадаха йиш а йоацаш, кӀалдусилга.
Дарзе сесаг юстара едар миска цӀогӀа а детташ, къахетам боацаш ткъамаш а детташ.
Лаьтта дегӀара хьалкъаьста цӀаккха а ткъамашта яханзар из, Нагайна тӀехь-тӀехьагӀ чехк а луш тӀехьаудар цунна.
Рикки-Тиккена хезар кхий долчахьара, беша гӀолла боагӀача новкъа уж боагӀаш, чехка дӀатӀадедар Рикки-Тикки картагахьа, пастай хаьса тӀа.
Цигачара, кӀеззига тӀинденнача лаьтта кӀалхара, говза дӀалочкъадаь хинна ткъаь пхиъ фуъ корадир цунна, — зӀамигача котама дараш санна а долаш, фуа чкъора меттел морд боаллар царна тӀеханахьа.
— Цхьа ди кхы даьккхадаларе тӀехьа хургдар! — аьлар Рикки-Тикке шийна фуашка хьаьрча а хьаьрча доахка зӀамига кобраш бӀаргадайча.
Цунна ховра фуашкара уж арадайннача минуте царех моллагӀчун саг ве а, мангуст де а йиш йолга.
Рикки чехка доладелар фуаш доха а деш цар чура кӀоригаш йоае, ца ховш а фуъ дисар кхераш из хаьс охкар цо массанахьар а.
Доха ца деш юхедисаь кхо фуъ дар, Рикки-Тикки гӀаддаха делаш дар Дарзе сесага цунга цӀогӀа техача:
— Рикки-Тикки, аз Нагайна Ӏехабаь цӀенна юха хьатӀа а боалабаь, йз ийча такхаь дӀачу а бахаб.
Чехка, чехка!
Саг ве уйла йолаш ба из!
Рикки-Тикки кхы а ши фуъ доха а даь, юхедисаь цаӀ цергашта юкъе а делла дӀадедар ийченгахьа.
Теддии, цун нанеи, даи дагӀар ийча Ӏуйрина хӀама даа аьнна Ӏохайша.
Рикки-Тиккена хайра цар хӀама диаь доацилга.
Уж багӀар дӀадаха бесаш а долаш, кхертӀой мо мара дӀай-хьай а ца хьовш.
Тедди гӀандана дукха гаьна боаццаш, муша аьрга тӀа, чӀорак санна хьувзар Нагайна.
Хьашт долчча хана Тедди берзанча кога церг тоха йиш йолаш селла юхе дӀатӀа а бахабар из.
Масса а йолча оагӀорахьа эга а эгаш, толана илли доахар цо.
— Наг бийнача Воккхача Сага во! — яхаш шок еттар цо, — сабарде кӀеззига, дӀай-хьай а ца хьувш вагӀа.
Со хӀанз а кийчбеннабац.
Кхоккхе а гӀараш ца еш дагӀалаш.
Шо дӀай-хьай хьойя аз дохьаж тохаргда Теддена.
Шо дӀай-хьай ца хьойя а тохаргья аз.
Ма Ӏовдала нах ба-кх Наг бийнараш.
Тедди бӀарг тӀера ца боаккхаш бӀарахьежар даьна, даьна магацар шорттига мара чӀоагӀа йист хинна ала:
— ДӀай-хьай а ца хьувш таккхалча вагӀалахь Тедди.
Таккхалча вагӀалахь!
Циггача хьатӀа а дена Рикки-Тикке цӀогӀа техар:
— Хьаберза согахьа, Нагайна, хьаберза латаргда вай!
— Шедар ший ханнахьа! — яхаш жоп телар Нагайнас Рикки-Тиккегахьа юха а ца хьожаш.
— Хьоца тӀехьагӀ нийслургба со.
ХӀанз дӀахьажал хьай дикача новкъосташкахьа.
Мишта сатийна багӀа уж, ма кӀай я цар юхьмараж!
Уж кхерабеннаб, дӀай-хьай хьа денал а дац цар.
Нагахь санна цхьа ког Ӏа хьатӀабоаккхе аз дохьаж тохаргда хьона.
— Хьай кӀоригашка хьажал, — аьлар Рикки-Тикке, — карт йолча пастай хаьса тӀа.
ГӀо а гӀойя хьажа царех фу хиннад.
БӀехал оагӀора дӀахьажача ийча улла фуъ бӀаргадайра цунна.
— О, хьада из сога! — аьнна цӀогӀа техар цо.
Рикки-Тикке ший шин кога юкъе Ӏодиллар фуъ, бӀаргаш дар цун цӀий мо цӀе.
— Мел мах хурба бӀехала фуа?
ЗӀамигача кобри?
Паччахьа йиӀа-кобри?
ЦаӀ мара йоацача?
Вожаш пастай хаьса тӀа зунгаташа юаш латт.
Нагайна юхабийрзар Рикки-Тиккегахьа.
Цу фуо бицбаьбар из доллача хӀамах, Рикки-Тиккена бӀаргадайра Тедди ший дас кулг тӀа а дихьаь, белажгара хьа а лаьца, истола тӀа латтача чай молача кадашта тӀагӀолла тӀехвоаккхаш, бӀехало церг тохаргйоацача гӀолла.
— Ӏехабир! Ӏехабир! Ӏехабир! Рикк-чк-чк! — яхаш футтар бора из Рикки-Тикке.
— КӀаьнк висар хӀама ца хулаш, — аз, аз, аз сийсара бус лаьцар хьа Наг фоартана юххе гӀолла… дӀа ванна йолча цӀагӀара… иштта!
Биъэ а когаца, уж вӀашка а дахкаь, цу сахьате кхувсадала доладелар Рикки, кортилг лаьтта Ӏо а теӀабеш.
— Нага дӀай-хьай кхувсар со масса а оагӀорахьа, хӀаьта а со тӀера дӀакхосса маганзар.
Воккхача Саго гӀажаца из шиъ боаккхача хана дийна бацар из.
Из бийнар со дар, Рикки-Тикки-чк-чк!
Арабала Нагайна!
Арабала, сох лата а лата.
Жерал деш дукха леларгбац хьо!
Нагайна хайра Тедди шийна велургвоацилга, Рикки-Тикке шин кога юкъе улла фуъ а а бӀаргадайра цунна.
— Хьада сона фуъ, Рикки-Тикки!
Хьада са цаӀ мара доаца фуъ со дӀа а гӀоргба, кхы вӀалла юха а боагӀаргбацар со, — аьлар цо.
— Хьо гӀорг а ба, юха а боагӀаргбац Нагайна, хӀана аьлча дукха ха ялалехь Нагийна юххе нувхаш тӀа хьо алла безандаь.
Воккха Саг топ я вахав.
Лата сох Нагайна.
Рикки-Тикки лелар Нагийна гоннахьа гӀолла из тӀакхоачаргбоацаш, цун зӀамига ши бӀарг бар цӀе товнилгаш санна.
Нагайна гурмат хинна хьаьрча а хьарча ший низ мелб чӀоагӀа тӀакхоссабелар цунна.
Из урагӀ а кхоссабенна тӀехьашкахьа даьлар.
Цкъа а, шозза а, кхозза а тӀакхоссабелар из, хӀара из массаза кхоссалу ма бодда муша аьргана ӀотӀакхетар цун корта, тӀаккха юха а сахьатах доалла пуржин санна хьарчар из.
Рикки-Тикке гонахь гӀолла го боахар тӀехьашкахьара тӀакхачар гӀоне, Нагайна юхахьувзар цун бата тӀа бат оттийтар гӀоне, — цудухьа цун цӀого тата дора цу аьрга тӀа, Ӏалийга докъаденна гӀанаш михо дӀакхухьаш санна.
Цунна фуъ дицденнадар.
Фуъ уллар ийча, Нагайна геттара юхе гӀертар цунна.
Юххера а, Рикки салаӀа аьнна сецача, из фуъ бага а делла ийчен тӀара Ӏовоалача лоаме тӀа гӀолла ӀокӀал а баьнна, беша гӀолла бодача новкъа дӀабедар топ мо чехка.
Рикки-Тикки цунна тӀехьа дедар.
Кобр, баларах кхерабенна бедача, говрашта тохача хана шод санна сетташ бода из.
Рикки-Тиккена ховра нагахь санна цунна тӀехьа ца кхийча юха оарц доахаргдолга.
БӀехал бодар тернови кӀотарг йолчахьа, листача баьцалла чуэккха дагахь, Рикки-Тиккена юхе гӀолла тӀехъэккхаш хезар — хӀанз а Дарзе доаха ший Ӏовдала толама илли.
Дарзе сесаг хьаькъал долашагӀ яр.
Из бӀенара ара а иккха Нагайна керта тӀа гӀолла ткъамаш техар.
Цунца Дарзи а дена даларе юхаберзабича мегар цар Нагайна.
Ший сайса фоарт южа а яь Нагайна духхьал дӀаболабелар.
ХӀа аьнна Нагайне шеи Наги бахача Ӏурга чу Ӏочуэккхашехь а тӀакхаьчача Рикке ший кӀай цергаш яхийтар Нагайни цӀогах, тӀаккха цунна тӀеххьа Ӏурга чу Ӏочу а дахар, е доккха а е зӀамига а мангуст духьаргдацар кобрайна тӀеххьа Ӏурга чу даха.
Къорга чу баьде яр, Риккена ха а хацар из къорг шера мичахьара лургья, Нагайни, юха а дийрза, укханна церг тоха йиш хургйолаш.
Цудухьа даггара цергаш а ехка цун цӀогах, биъэ ког дӀа а гӀортабаь тӀаьда а долаш дӀайхача лаьттах юхагӀертар Рикки.
Дукха ха ялалехьа Ӏурга йистера буц сецар ца эгаш, Дарзе тӀаккха аьлар:
— ДӀадаьлар Рикки-Тикки.
ХӀанз вай даккха деза цунна саг дӀаволлаш доаккха илли.
Цхьанна а хӀамах ца кхераш хинна Рикки-Тикки дӀадаьннад.
Ший къорга чу Нагайнас дувргда из.
Цунах вӀалла шеквоалилга а даллац.
ТӀаккха гӀайгӀане илли даьккхар цо, цу сахьате циггача вӀаштӀехьа а даьккха, хӀа аьнна из эггара гӀайгӀанегӀ йолча моттиге кхаьчача Ӏурга йистера юха а, — буц оагаелар, цигара астаро доа а даь, ший мекхах мотт а хьекхаш арадаьлар Рикки-Тикки.
Дарзе шортта цӀогӀа а хьакхаь соцадир ший илли.
Рикки-Тикке оага а денна шийна тӀера дом дӀабаьккхар, Ӏиршинг а даьлар цунна.
Деррига дӀадаьннад, — аьлар цо.
— Жеро вӀалла араяргьяц цу чура.
Баьцалла дахаш хинна зунгатий, Ӏурга чу Ӏочуаха доладелар, цо дувцар бакъ дий хьажа.
Рикки-Тикки хьаьрча а хьаьрча Ӏодижар, циггача баьца тӀара дӀа-юха ца доалаш наб йир цо сарралца, хӀана аьлча чӀоагӀа тӀом бар цу цо дийнахь баьр.
Ше тхьайсачара сомадаьлча аьлар цо:
— ХӀанз чугӀоргда со!
Ӏа, Дарзи, дӀаалалахь кузнецага, цо дӀакхайкоргда ерригача беша Нагайна беннилга.
Кузнец яхар оалхазар да.
Цун цӀогӀа да, гон тӀаеттача цӀаста тазо деча таташта тара.
ХӀана аьлча, хӀара индусий бешара сатем боабеш долча оалхазара тара оалхазар да из, цунга ладувгӀа безам болчунга дӀа а хойт цо моллагӀа керда хӀама.
Беша гӀолла боагӀача наькъа тӀа гӀолла драгӀача Рикки-Тиккена хезар цо хьалхагӀ деш дола тата — тазах хӀама етташ санна.
Цо йоахар: «ГӀараш а ца еш ладувгӀа!»
Цул тӀехьагӀ чӀоагӀа аьлар:
— Динг-донг-ток! Наг беннаб! Донг! Нагайна беннаб! Динг-донг-ток!
Цу сахьате массадолча оалхазараша иллеш доладир, пхьидаш а йолаелар Ӏеха, хӀана аьлча пхьидаш а оалхазараш а дуар Нагаси Нагайнаси.
Рикки цӀен юхе кхаьчача гӀолла Тедди нанеи (из хӀанз а яр босбаха) Тедди даи белха а гӀерташ тӀабеттабелар цунна.
Цу бус дуарг мел дола хӀама делар цунна, из дуаргдолаш а дар кхы даа мегаьдаларе, кхы даа маганзар, Ӏодувша ха хьатӀаэттача Теддеца цун белаж тӀа а хайна Ӏочудахар из цун метта Ӏодижа.
Ха яхача хана, Теддийга хьажа енача нанна бӀаргадайра цига дагӀаш дола Рикки-Тикки.
— Ер да вай кӀалхара даьхар! — аьлар цо маьрага.
— Уйла елахь: укхо кӀалхараваьккхар-кх Тедди, со, хьо.
Рикки-Тикки цу сахьате сома даьлар, ше сома доаллашехь а урагӀкхоссаделар из, хӀана аьлча мангусташа саькхдаьлча санна ю наб.
ХӀа, шу дар уж! — аьлар цо.
— Сенах кхера деза шун хӀанз: дийна цхьаккха а кобр мича бисаб, бисача а со ма дий укхаз.
Рикки-Тикки кура хила йиш йолаш дар.
Цунах доккхал ца деш ше бакъ долаш дола мангуст хиларца лорайора цо из беш цергашцеи мӀарашцей кхоссадаларцеи, — хӀаьта цудухьа карт хоадаяь хьачубала бухьаш цхьаккха кобр а бацар.
Москвен цхьан йисттерча улица тӀа, шозза вӀаштӀара даьча, гоамъенна уйче йолча кӀайча цӀеношка яхаш дуккха чулелаш нах а болаш барыня — жеро яр.
Къонгаш Петербурге гӀулакхе бар цун, маьхкарий маьре бахабар, наггахьа мара цӀагӀара араяьнна дӀа-са йодацар из, хӀаьта ший цӀаьрмата а сагота а йола къоанал дӀахьош тӀеххьара шераш дунен тӀа доахаш а яр из.
Цун безаме а сакъердаме а доаца ди тхьоврехь а дӀадаьннад; хӀаьта цун сайра а бийсал баьдегӀа яр.
Берригача цун чулелача нахах эргаш вола саг вар дворник Герасим, ши эрши шийтта виршоки дегӀ дола маӀасаг, низ болаш вола, Ӏовешшехьа а къора а меттаза а хинна.
Барыняс юртара воалаваьвар из, вежарех къаьста а къаьста ше цхьаь зӀамигача цӀагӀа вахаш волчара, хӀаьта шоай лаьттан дакъа а долаш бахача мужгешта юкъе эггара дикагӀа лоархӀаш а вар из.
ЧӀоагӀа низ болча цо вианена хьалхара бора болх, — балхаца къувсар цун кулгаша, сакъердам бар цунна бӀарахьежаш йоккха кулга бедалаш нохара тӀа а теӀаеш оахам деча хана, говра новкъосталца доацаш цо ше ший низаца эттӀадеш санна хеталора чӀоагӀа лаьтта, е мангал хьокхача хана къона дика гаьнилгаш овлаш а тӀехьа хьайоахаш мо хеталуш чӀоагӀа мангал хьокхар цо, е кадай, цӀаккха юха ца соцаш а кхо эрша бӀаьха болча хьокхаца кӀа оардар, хӀаьта цӀарацӀураш мо сувсар цун дӀаьха а чӀоагӀа а дола баламаш тӀара пхаьнаш.
ЦӀаккха из йист ца хиларо чӀоагӀа кура доалийтар цун балха тӀа цӀаккха а кӀаьд ца луш хилар.
Дика мужге вар из, нагахьа санна из айп долаш хиннавецаре, моллагӀа а йоӀ маьре гӀоргьяр цунга…
Москве хьавоалавир Герасим, иккаш ийцар цунна, аьхки ювхае кафтан йир цунна, Ӏай ювхае кетар йир, нуви бели а денна дворник а ваь, Ӏохоавир из.
Юххьанца чӀоагӀа дезадаланзар цунна ший вахар.
Бера хана денз арарча балхашка, юртарча вахарга Ӏомаваьвар из.
Ший ираз довро нахаца дӀа-са леладеча гӀулакхех ваьккха вола из, меттаза а дегӀаца дукха низ болаша хьаьнача лаьтта дегӀайоагӀа га санна хьалкхийра из.
Городе хьавоалаваьча цо шийна фу леладу кхетадацар, — сагота хетар цунна лакхача баьца юкъера хьа а лаьца машиннаькъа вагона тӀа оттабаьча къонача теннача истара санна, — сийгаш юкъе дола кӀур а Ӏы а цун дерстача дегӀа тӀа а детташ, мичахьа буг ца ховш хехкаш бола уст мо, кхетацар из цу гӀулакхах.
Бегаш санна хетар Герасима ший бе беза болх юрта цо баьча халача балхашта юхе; ах сахьата долла хӀама а даь доалар цун, тӀаккха коа юкъе юха а саце баге а гӀоттайийя, дӀа-юха ухача наха бӀара а хьежаш латтар из, цар ше кхеташ доаца ший гӀулакх къоастадар дог доахаш санна, е цхьан миӀинге дӀа а гӀойя нув а бел а гаьнна дӀа а кхессе, лаьца аькха санна бартал Ӏо а виже, дӀа-юха ца хьовш уллаш дуккха ха йоаккхар цо.
Массадолча хӀаманга ма Ӏамий саг, хӀаьта юххера а Герасим а Ӏемар городерча вахарга!
Дукха дацар цун гӀулакхаш, деррига а цун де дезар дар ков цӀена лоаттаделга, дийнахьа ши бешка хий дахьилга, цӀагӀа а кухне а доагаде дахча доаккхилга а чудахьилга а, наьха нах чу ца ухийтилга а бийсанна ха делга а.
Ший декхараш дика кхоачашдора цо.
Коа юкъе цхьаккха а цӀагарг а нувх а хилацар цун;
хотта болча дийнахьа цунга дӀаенна моллагӀа еха йола хий кхухьа ворда яллийсачул тӀехьагӀа — цо белажгӀортайича ворда хьоаяь ца Ӏеш говр а меттахьа хьоайора цо.
Дахча даккха из велча диг зувзар цун, хӀаьта гоннахьа гӀолла шолхаши доси дӀа а ухар;
хӀаьта хийрача нахах аьлча, цкъа цхьан бус ши къу лаьца а лаьца цо цар кортош, полице бига ца безаш, вӀашагӀа дийттача денз, цун сий де баьлар нах;
дийнахьа лелаш бола къуйех а боацаш, ца бовза нах а къехкар цӀимхара дворник бӀаргавайча, шоаш хьекха цӀогӀарч цунна хозаш санна а хеташ, цӀогӀарч деттар цар.
Кхыболча берригнешца а — цунах кхерар уж — лоацца гӀулакхаш леладора Герасима: ший болаш санна лоархӀар цо уж.
Кулга оамалах дора цар цунца къамаьл, цар яхар цо кхета а дора, хӀаьта шийга де аьннар дизза кхоачаш а дора, ший бокъонаш а йовзар цунна, цхьаккха а лоархӀавацар из хӀама даа Ӏохувшача моттиге Ӏоха.
Хьалхара гӀулакхаш леладеш а цӀенхоштта а саг вар Герасим, доллача-хӀаман юкъе а, порядок хилар дезаш вар из;
кхыметтел боргӀалаш а вӀашагӀлата яхьацар из волча, летача а во хьал дар царга!
Нагахьа санна латаш бӀаргаяйча когаш хьа а лаьце, чарх мо кхеста а йийя, цаӀ цхьан оагӀорахьеи вож вокхазахьеи лостайийя дӀайохийтар цо.
Коа лелаеш гӀажаш а яр барыня;
ховш ма дий гӀаж сонта а хьаькъал долаш а оалхазар долга;
Герасима дукха езар уж, царна гӀулакх а дора цо, кхоаба а кхоабар цо уж,
гӀажа тара вар из ше а.
ЗӀамига цӀалг къоастадаьдар цунна кухнен тӀехьа;
шийна деззача бесса ше тоадаьдар цо из, нажа ардакхех маьнги бир цо шийна боккха биъ ког а бегӀа — бокъонцарча турпалча сага маьнгех тара бар из: бӀаь пунт тӀайиллача а саттаргбацар из;
маьнгена кӀал латташ тӀоаргац дар,
саьнга латташ иштта чӀоагӀа истол дар, хӀаьта истола юххе латташ иштта чӀоагӀа даь кхо ког бола гӀанд дар, Герасима а халла мара, хьалъайде ца могаш.
Боккхача Ӏаьржача чӀегаца дӀакъувлар цо ший цӀалг;
цу чӀега дӀоагӀа массаза а тӀехкарах Ӏо а элле, шийца леладора Герасима.
Ше волча нах ахар дезацар цунна.
Иштта дӀадаьлар цхьа шу, из шу чакхдоалаш Герасима зӀамиго зулам а хилар.
Дворник волаш цо гӀулакх деш йола къаьна барыня шира гӀулакхаш доахкаш а дуккха нах чулелабеш а яр: барзкъаш дутта кхалнах, дахчан пхьараш, барзкъаш тегараш хинна ца Ӏеш, аьса хӀамаш ю пхьар а вар, хьайбай а наьха а лор а вар, госпожана хьежаш цӀагӀара лор а вар, хӀаьта Капитон Климов яхаш когагӀирс бу чӀоагӀа къаракъ мола пхьар а вар.
Климовна шийна бокъо йоацаш ца тоам баьккха а ше лархӀа воагӀача бесса ца лоархӀаш а санна хетар, дийша а столицера саг а хетар, гӀулакх доацаш Москве, цхьанахьа йистте ваха а мегаргвоацаш.
Наькха тӀа бий а бетташ, хӀара дош къоастадеш оалар цо ше молаш дар духхьал гӀайгӀана молаш да, аьле.
Духхьал цун цхьан ӀажагӀча бӀаргашкеи боабашка яр санна йолча меражагеи диллача тӀавилла хила кхелла волаш санна хеталуча ковна керттера волча Гаврил яхача сагаца барыня цунах (Климовах) къамаьл хилар.
ХӀаьтта мара цхьаннахьа улица юкъера хьа ца кораваьча Капитона талхарах хала хеташ къамаьл дир барыняс.
— Фу хет хьона, Гаврила, — аьнна цӀаьхха къамаьл доладир цо: — Саг йоалайича бакъахьа яцар-хьогӀ вай цунна?
Тоавала а мегар из.
— Саг йоалае-м хӀана мегаргьяц?
Мегаргья-те аьлар Гаврилас: геттара дика-м даьра хургда.
— ХӀаа; тӀаккха мала гӀоргйола цунга?
— Нийса да.
Вешта, хьона товр-м хургда.
Мичча бесса дале а, цхьан хӀаманна пайданна хила мег из; иттанена юкъера дӀавоаккхалург мичав из.
— Татьяна хозъеннай мотт сона цунна.
Духьал вала безам хиннабар Гаврили, хӀаьта а бордаш вӀашкатоӀадир.
— ХӀаа… Татьяна еха мара а езац, — аьлар барыняс тхьамках хьаж а яьккха: — хозий хьона?
— Хоз, — аьнна араийккхар Гаврила.
ЦӀагӀа чувахачул тӀехьагӀа ший сесаг дӀа а эккхаяь, кора тӀа Ӏо а хайна, уйла йир Гаврилас,
хьагучох бариняс цӀаьхха тӀадиллача декхаро уйла яйтар цунга,
юххера а хьал а гӀаттаь, Капитон хьавеха аьлар цо.
Капитон хьакхаьчар…
Цар къамаьл шуга дӀахайталехьа Капитона йоалаеш йола Татьяна мала яр а барыняс тӀадиллача гӀулакхо ковна тӀавиллар воха хӀана вир а лоаццача дешашца аьлча бакъахьа хет сона.
Вай лакхехьа дийццача бесса барзкъаш дутташ йола Татьяна (сов дика барзкъаш дуттар цунах лоархӀаш диткъагӀа дола барзкъа мара диттийтацар цунга) ткъаь бархӀ шу ха йола зӀамига, гӀийла аьрда басилга тӀа Ӏаьржа кӀаьд боаллаш кхалсаг яр.
Аьрда басилга тӀа Ӏаьржа кӀаьд хилар Эрсий мехка во лоархӀаш дар, ираз доацаш вахар хург хилара лоархӀар из…
Ший яхар дика да аьнна доккхал де йиш йолаш яцар Татьяна.
ЗӀамига йолаш денз хало хьийгаяр цо,
болх шиннена хьалхара бора цо, хӀаьта из хьоасташ цхьаккха а вацар,
тӀабувхача гӀирсаца во Ӏалашйора из, алапи кӀезига доагӀар цунна;
даьй боацараш санна бар цун; аьлий цӀен дӀоагӀашта тӀавилла, мегаргвоацаш хиларах юрта вита вола цаӀ даь воша хулаш вар цун, вож даь вежарий мужгий бар цун — уж бар цун беррига гаргара нах.
Цхьан хана цӀи хазаь хоза саг яр из, цхьабакъда, хозал чехка дӀаяьлар цун.
ЧӀоагӀа сабаре, кхераш саг яр из, ше бе-башха ца лоархӀаш яр из, кхыбарех, яллал чӀоагӀа, кхерар из.
Ханнахьа болх йистебаккхара мара кхы хӀаман уйла яцар цо, цӀаккха а цхьаннега а къамаьл а дацар цо, хьалхашка латте а барыняна ше ца йовззашехьа а дилла а барыня цӀи йоахар цо.
Герасим юртара хьавоалаваьча хана тенна дегӀ дола из бӀаргавоврах кхераенна цун дог гӀелдала сахьат даханзар, ший хур дора цо из бӀарга ца вов гӀерташ, ше йолча барзкъаш дуттача чехко Ӏочуйодаш хилча бӀаргаш а тоӀадийя йодар из.
Юххьанца башха цун теркам беш а вацар Герасим, цул тӀехьагӀа цунна бӀарахьежа волавелар, тӀеххьара а вӀалла цунна тӀера бӀарг а баккхацар цо.
Дукха езаелар цунна из: юхь хоза хиларах, е болар хоза хиларах езаеларий а хац, из Далла хов!
Цкъа коа юкъе гӀолла дӀайодар из, шорттига крахмал хьакхаь йола барыня кофта хьал а лаьца…
ЦӀаьхха цхьанне пхьарса голага гӀолла хьалаьцар из, тӀехьашкахьа юха а хьажаь, мухь баьлар цунга: Герасим латтар цунна тӀехьашка.
Тотакх санна вела а венна, хьоаста а венна, дошув даьккхача санна цӀог а ткъамаш а дола боргӀал мо дола цӀе олг дӀакховдадир цо цунга.
Из дӀа ца эца елар из, хӀаьта а низагӀа дӀабе деллар цо из, корта а оагабаь, дӀахо ваьлар, тӀаккха цӀаькха юха а вийрза, безаман тӀара цхьа узам бир цо цунга;
из миччахьа яхача а цу кӀал вагӀаш санна цигга хулар из, цунна духьал ухар, велар, узамаш бора, кулгаш лестадора, че доалла лента хьа а даьккха дӀабе доллар цунна, нув хьекхаш цунна хьалхашкара дом дӀабоахар.
Мискача йоӀа ше фу дича бакъахьа да хацар.
Дерригача ковна а кастта дӀахайра меттазача дворника леладу хӀамаш; Татьянаца бегаш бе а, бела а, Ӏоттараш е а болабелар.
Герасимаца бегаш бе берригаш а бахьацар: бегаш безаш вацар из; из волча моттиге цунга а хӀама алацар.
Раьза яле а еце а цо доал деш хилар йоӀ.
Массабола маьттаза нах санна хӀамах дика сакхеташ а, хӀаьта ше вож футтар деш дика кхетадеш а вар из.
Цкъа хӀама дуаш багӀаш барзкъашта тӀайилла йола Татьяна хьаким цунах бехкаш даха йолаелар, хӀаьта сов цо ше готтъярах вокханна ше фу дергда хацар, елха сахьат а даханзар из.
Герасим цӀаьхха хьал а гӀаттаь, ший доккха кулг тӀадахийтар цун керта, хӀаьта вож гергьяь истола кӀал тоӀош чӀоагӀа унзара бӀара а хьажар из цунна.
Массава а къамаьл доацаш сайцар.
Герасим Ӏаг хьа а ийца, юха а дилла яа волавелар.
«Хьайла къорача шайтӀага» — аьнна аьлар массане а шорттига, хӀаьта барзкъашта тӀайиллар истолагара хьал а гӀаттаь, кхалнаха бийсаш йоахача цӀагӀа чуяхар.
Цул тӀехьагӀа хӀанзза вай вийцача Капитона Татьянаца геттара безаме къамаьл деш бӀаргадайнача Герасима, пӀелг а лостабаь, ше волча дӀатӀавийхар из, отар чу дӀаюстар а ваьккха, саьнга латта бекъа хьа а ийца кхеравир цо из.
Цу хана денз цхьанне а къамаьл динзар Татьянаца.
Цо мел даь хӀама мегар цунна.
Бакъдар аьлча, барзкъашта тӀайиллар кхалнаьха цӀагӀа чу ма яххингехьа а дог гӀел а денна Ӏоежар, хӀаьта Герасима шийна даь гӀожа гӀулакх цу дийннахье а бариняга дӀа а хайтар,
цхьабакъда, сакъердамера йоккха саг елаелар, хӀаьта барзкъашта тӀайиллачоа чӀоагӀа халахетар хинна доллашехьа а массехказза цо ший дезача кулгаца ше Ӏо мишта тоӀайир хьа а дувцийтар, хӀаьта шоллагӀча дийнахьа Герасима сом а дахьийтар цо.
Низ болаш а тешаме а вола хаьхо мо лелавора цо из.
Герасим чӀоагӀа кхерар цунах, цхьабакъда, цун къахетамах тешар из, хӀаьта Татьяна йоалае мукъа беха из йолча ваха кийчлуш а вар.
Ковна тӀавиллачо шийна лургба аьнна керда гӀирс хьабаларга хьежаш Ӏеш вар из, Капитонага из Татьяна маьре яхийта барыняна дагадохача хана цӀена гӀирс боацаш барыняна духьал ца вахар духьа.
Е дувцар дешачо ше а атта кхетадергда хӀанз барыняс къамаьл даьчул тӀехьагӀа ковна тӀавилла вола Гаврила корзагӀвалара бахьан.
«Барыняна Герасим везаш ва, — уйлаш йора цо корага а хайна, (Гаврилана ховш дар из, цудухьа цо ше а дикаш дора цунна) — хӀаьта а меттаза адам дар из;
фунаьхк даь Герасим Татьянага догдоахаш ва аьнна дӀа мишта аргда.
Вешта, бакъдар аьлча иза-м нийса а да: фу мар хургва цунах?
Цхьаькха-м да, цу дажало-м, Татьяна Капитонага дӀалулга хайча, цӀагӀа мел дола хӀама вӀашагӀдоаккхарг ма дий!
Иза-м цхьанна а хӀаманца воалургвац барта; иза-м Даьла моастагӀа дӀа а кхетаргвац Ӏа дувцачох… бакъ ма дий из!»
Капитон хьакхачаро юкъагӀа йитар Гаврила уйлаш.
Хьаькъалан кӀоарге йоаца иккий пхьар хьачуваьлар, ши кулг тӀехьашка а дилла, наӀара юххе хьабагӀача пена саьнга дӀатӀа а таӀаь, ког чоал а баьккха.
«Со хьакхаьчав-кх. Фу дезар хьона?» — аьлча мо дӀаэттар.
Капитона бӀара а хьажаь, кора санагӀах пӀелгаш техар Гаврилас.
Капитона кӀезига вӀашкатоӀадир ший сийна бӀаргаш, хӀаьта а саццаь дӀадувшаданзар, меллашха вела а венна, ший кегабеннача керта тӀа гӀолла кулг Ӏохьакхар — «Со-м, сома ма вий, бӀара хӀана хьеж хьо?»
— Дика ва, аьлар Гаврилас, — тӀаккха йист ца хулаш юкъ а яьккхар. — Дика ва, даккха хӀама дац!
Капитона баламаш эзар.
«Хьо чӀоагӀа дика ва-кх», аьнна аьлар цо ший дагахьа.
ДӀахьажал хьайга, дӀахьажал хьайга, хьанна тара ва хьо? — яхаш бехкаш даха волавелар Гаврила.
Капитон сатийна бӀарахьажар ший тишъеннача а ехача а суртука, хӀамаш тийхкача хачена, къаьстта чӀоагӀа бӀарахьажар из Ӏургаш даьннача ший иккашта кура бухьар оттабаьча аьтта кога ювхачунга а хьожаш, тӀаккха юха а ковна тӀавиллачоа кӀирвенна бӀарахьажар.
— Фуд хӀаьта?
— Фуд? — юха а аьлар Гаврилас. — Фуд, фуд, ях-кх Ӏа кхы а?
ШайтӀана тара ва хьона хьо, хой хьона хье хьанна тара ва?
Капитона чехкчехка бӀарга-ногӀараш техар.
— Серда хьо, серда, Гаврила Андреич, — аьлар цо ший дагахьа юха а.
— Хьайлахь, юха а вехаь хиннав-кх хьо, — аьнна волавелар Гаврила, — хьайла кхы а?
ХӀаьй? Жоп дал Ӏа?
— Дика могаш воацаш хилара бахьан долаш аз меннилга бакъда, — аьлар Капитона.
— Дика могаш воацаш хилара бахьан долаш?
КӀезига таӀазараш ду хьона; Питере дешаш ваьгӀавеций хьо…
Дукха хӀама Ӏомадаь хиннад Ӏа!
Ялат хозахета дуъ Ӏа.
— Цу гӀулакха-м, Гаврила Андреич, сона суд ергьяр Даьла ше воацар вац.
Цу цхьаннена хов укх дунен тӀа со фу саг ва а аз ялат хозахета дуъ-даац а.
Къаракъ малара гӀулакхах аьлча — цу гӀулакха со бехке вац, са новкъост ва; со ле а ваь малийтар цо сога.
Улица тӀа йиса хиннай хьо, гӀаж, хӀаман сагото йоацаш саг ва-кх хьо!
ГӀулакх цунах даллац — аьлар ковна тӀавиллачо.
— Барыняна… цигга къамаьл сацийта цхьа юкъ яьккхар цо, — барыняна Ӏа саг йоалайича бакъахьа хет.
Хозий хьона?
Саг йоалайича хьо тоалургва мотт цунна, кхетий хьо?
— ХӀана кхетац со.
— ХӀаа. Сона хетаргахьа чӀоаггӀа бе волла веза хьо.
Вешта из-м цун ший гӀулакх да.
ХӀаьта? Раьза вий хьо?
Капитон воаставелар.
— Саг йоалаяр дика гӀулакх да сага, Гаврила Андреич, хӀаьта сай оагӀонгахьара со се а чӀоагӀа раьза ва.
— ХӀаа, — аьнна ше-шийца уйла йир Гаврилас: «Ала хӀама дац, шаьра лув саг». — ГӀулакх миштад аьлча, — аьнна ле волавелар из: — харцахьара нускал да хьона оаха лехар.
— Мала я из, хатта мегаргдий?
— Татьяна я.
— Татьяна я ях Ӏа?
Капитон бӀаргаш а къоарзадаь, пена юхера хьаваьлар.
— Ай корзагӀа хӀана ваьннав хьо?..
Хьона мегаргйолаш яц из?
— Мегаргйолаш мишта яц из, Гаврила Андреич!
ЙоӀ-м ала хӀама доацаш я из, дика болхло, сабаре йоӀ я!..
Хьона ховш ма дий из эгӀаваьр, дажал цунца безам болаш волга…
— Хов сона, вошилг, хов сона, — коа тӀа хьежачо халахеташ: — хӀаьта а…
— Къахетам бе Ӏа, Гаврила Андреич!
Ай вуврг ма вий со цо, даьра вувргва цхьа моллагӀа моза мо-м.
Хье хьажал хьо цун кулгашка.
Цун кулгаш Минина а Пожарске а дараш миссел ма дий.
Из къора ма вий, е ше мишта етт а хазац цунна.
Набарах а воаллаш бий лестабеш санна етт цо.
Из кхетаве цхьаккха а таро яц.
ХӀана аьлча, Гаврила Андреич, хьона ховча бесса, из къора а тотакх санна Ӏовдала а воландаь.
Цхьа аькха мо ма вий иза-м, Гаврила Андреич, аькхал а вогӀ-м даьра ва… Цхьа дахча я-кх из;
хӀанз аз хӀана ловргья из бахьан долаш хало?
Сона хӀанз цхьанна хӀамах дош хетац: сакъийлад, хало хьийгай.
Коломнера ена кхабилг мо даьтте ва — хӀаьта а пайданна йоаца кхабилг а йоацаш, саг ма вий со.
— Хов, хов сона, сов дӀаьх а ма де…
— Даьла хьона хоастам ба! — аьлар иккий пхьаро: — маца хадаргда яр?
ЦӀаккха а гӀайгӀахи балахи паргӀата варгвац-кх со!
Хьайла са вахарга!
ЗӀамига волча хана фусам-дас — немцечо йийттар сона; са вахара дикагӀа долча шерашка вошас ма йийттайий сона, юххера а хьалкхийначул тӀехьагӀа, укх ден тӀа а кхаьчав-кх со…
— Ай, ва доастама дог дарг, ма чӀоагӀа ваьржав хьо, — аьлар Гаврилас.
— Мишта варжац, Гаврила Андреич!
Еттар кхерац со, Гаврила Андреич.
Нах боацача таӀазар дел Ӏа сона, хӀаьта нах болча моттиге моаршал хатта, тӀаккха нахаца лоархӀалуш хургва со: укхаза хьангара хул яр…
— ХӀа, воллел ара, — аьнна юкъагӀа витар из Гаврилас.
Капитон букъ а берзабаь, араваьлар.
ХӀаьта из вецаре, хье раьза хургварий хьо? — аьнна тӀехьакхайкар цунна ковна тӀавиллар.
— Раьза хургвар со, — аьнна дӀавахар Капитон.
ФуннагӀа хилча а хоза къамаьл деш вар из.
Ковна тӀавиллар цӀен юкъе гӀолла хьал-Ӏо волавелар.
— ХӀанз Татьяна хьаехал, — аьлар юххера а.
Массехк минута яьлча шорттига хьачу а яьнна, наӀара юххе дӀаэттар Татьяна.
— Фу ях Ӏа, Гаврила Андреич? — аьлар цо шорттига.
Ковна тӀавиллар бӀарга тӀа бӀарг а оттабаь, бӀарахьажар цунна.
— ХӀа, Танюша, маьре яха безам бий хьа?
Барыняс мар лахав хьона.
— ЛадувгӀ аз, Гаврила Андреич.
— Мала ва сона цар лаха мар? — аьлар Татьянас юхагӀерташо.
— Капитон, иккий пхьар.
— ЛадувгӀ аз.
— Во гӀулакхаш доахкаш саг ва из, хӀаьта Ӏа из тоавергва аьнна хеташ а я вай барыня.
— ЛадувгӀ аз.
— Цхьа хӀама да новкъа… из къора тотакх, Герасим хьона тӀахьувзаш ва-кх.
Мишта яьккхай Ӏа из ча хьайна тӀехьа?
ХӀаьта хьо-м юврг я хьона цу чаво…
— Ювргья, Гаврила Андреич, саццаь ювргья.
— Ювргья…
ХӀаьта из-м бӀаргагургда вайна.
Мишта ях Ӏа из: ювргья! Хьо е бокъо я цун, Ӏайха уйла ел Ӏа?
Хац сона, Гаврила Андреич, цун бокъо йий-еций.
— Ой, кхы дош а мича деннад Ӏа цунна.
— Фу ях Ӏа?
Ковна тӀавиллачо йист ца хулаш цхьа юкъ яьккхар, тӀаккха уйла йир:
«УстагӀа ба-кх хьо».
— ХӀаьта бакъахьа да, — аьлар цо: — кхы а дувцаргда вай: хӀанз гӀо хьо, Танюша; хьо чӀоагӀа сабаре саг йолга гу сона.
Татьяна юха а йийрза, араяьлар.
«Барыняна кхоана дицдала а мег из зоахалол, — аьнна уйла йир ковна тӀавиллачо, — аз сендухьа ду сагот!
Цу хьаьрваьнначоа вай хӀама тохаргья — кхы а тӀехвоале полице а вугаргва».
Устинья Федоровна! — аьнна чӀоаггӀа кхайкар из ший сесагага, — самовар оттаел вайна, са дукха яхарг…
Цу дийнахьа сарралца барзкъаш дуттачара араяланзар Татьяна.
Юххьанца йийлхар из, тӀаккха бӀаргех доалла хий дӀа а даьккха, хьалха мо болх бе йолаелар.
Капитон бийса юкъе яххалца ший цхьан цӀимхарча хьаьшаца заведене Ӏохайна ваьгӀар, хӀаьта ше цхьа барин волча Питере мишта ваьхар бокъонца дӀа а дийцар, долла хӀама а лелалургдолаш вар из, порядкага хьожаш ца хинна мареи, гӀалат доалийташ хинна мареи: чӀоагӀа молаш вар из, кхалнаха тӀакхувш а вар.
ЦӀимхара новкъосто духхьал цо мел аьннар бакъдеш «хӀаа» йоахар, цхьабакъда, юххера а Капитона цхьа гӀулакх бахьане шийна ший кулг тӀадахьа дезаш ва аьлча, цӀимхарча новкъоста Ӏодувша ха тӀакхаьчай аьлар.
Къамаьл доацаш а гӀожа а вӀашагӀкъаьстар уж.
ХӀаьта ковна тӀавиллачоа хетар кхоачаш хиланзар.
Барыня Капитона зоахалол чӀоагӀа дагадоаллаш яр, бус а тӀехьа ший сагот ца далийта а наб ца йоагӀача хана а цӀагӀа лелаеча кхалсагаца цунах къамаьл деш, хӀаьта из кхалсаг бийсанна лела извозчик санна дийнахьа наб еш а хулар.
Чай менначул тӀехьагӀа цунна доклад е чувахача, эггара хьалха цо даь хаттар дар: — вай зоахалол лелаш дий?
Цо жоп делар кхы дикагӀа хила йиш йоацаш дика лел, хӀаьта тахан Капитон хьа ди дика дувца, хьо йолча чуоттаргволаш а ва.
Барыня дика могаш яцар; дукха ялланзар из гӀулакхех.
Ковна тӀавиллачо ший цӀагӀа хьа а вена совет гулйир.
Къаьстта дувца дезаш дар гӀулакх.
Татьянас хӀама аланзар; цхьабакъда, Капитона массанена а хозаш аьлар шиъ кхоъ а боацаш цаӀ мара корта бац са…
Герасим цӀимхара а чехка а массанена а бӀарахьежар, кхалнах бахача цӀен уй тӀара дӀавалацар, хӀаьта хетаргахьа, шийна дика доаца гӀулакх хулаш латтарах са кхувш а вар из.
Хьагулбеннараша (царна юкъе вар ЦӀог аьнна цӀи тилла вола къаьна буфетчик, шийца дага-диста воалача хана, хӀа иштта да из! ХӀаа, хӀаа, хӀаа! оалаш хилар мара кхы жоп ца луш вола) — моллагӀа кхерам хуле а аьнна хий цӀенду машина чулаттача цӀагӀа Капитон чу а велла, чӀоагӀа уйла е болабелар.
Низ бе-м атта дар; Дала лорадолда вай! гӀар хуле, барыняс саготдергда, — гӀулакх воча а даргда!
Мишта фу дича мегаргдола-хьогӀ?
Уйла яь, яь, юххера а дагалаьцар.
Дуккхаза а хоаденнадар Герасима бехаь нах гоама болга…
КоанаӀарга из Ӏохайна вагӀача хана шийна юхе гӀолла гоалморзагӀа когаш а детташ, лерга тӀа лаба йолаш фуражка а туллаш, ӀочутеӀано вехаь саг тӀехвоалача хана, массаза а чӀоагӀа раьза воацаш, харцахьа хьожар из.
Ехача санна Герасима юхе гӀолла тӀехйоалилга хьийхар Татьянана.
Мискинг йоӀ атта раьза хиланзар, хӀаьта а барта йоалайир из; хӀаьта цунна шийна а гуш дар ший везаргах ше атта кӀалхара яргйоацилга.
Из дӀаяхар.
Капитон чура арахийцар: цхьадолча даькъе гӀулакх цунах а хьокхалуш дар.
Герасим коанаӀарга гӀанда тӀа Ӏохайна вагӀар, лаьттах бел а Ӏетташ…
Массайолча миӀингашкара, корех дадача цхаралашта кӀалгӀолла бӀарахьежар цунна…
Кхы дикагӀа яла йиш йоацаш чакхъяьлар говзал.
ЦӀаьхха Татьяна бӀаргаяйча, массаза а мо узамаш а деш, безаме корта лостабир цо; цул тӀехьагӀа бӀарахьажар, бел Ӏо а кхесса, хьал ура а ийккха, ший юхьмараж цунчун дӀатӀайихьар…
Сов кхераяларах кхы а чӀоагӀагӀа эга а йолаелар из, бӀаргаш дӀа а дувшадир…
Пхьарсага гӀолла из хьа а лаьца, коа гӀолла ведар из, кхетаче гулъеннача цӀагӀа чу а ваьнна, духхьал Капитона дӀатӀакхессар цо из.
Татьяна еннача хьисапе хилар…
Герасим цунна бӀарахьежаш а лаьтта, кулг а лостадаь, вела а венна, безо гӀа а боахаш, ший цӀалга чу дӀачувахар.
Дийнахьа а бус а аравалацар из цу чура.
Форайтор волча Антипкас тӀехьагӀа аьлар, чакх са доагӀача гӀолла чухьажача бата тӀа кулг а дилла, маьнге тӀа гӀийло илли доахаш вагӀа Герасим бӀаргавайра шийна аьнна, шоаш гӀийла илли доахача хана ямчикас е бурлакаша санна бӀаргаш а дувшадаь, корта а лестабеш.
Из хӀама новкъа хиларах Антипка чакх са доагӀачара дӀаваьлар.
ШоллагӀча дийнахьа Герасим ший цӀагӀа чура араваьлча башха хувцавеннавацар.
КӀезига гӀайгӀане вар, хӀаьта Татьяна а Капитон а вӀалла теркал беш а вацар из.
Цу саррахьа, тӀаьн кӀал гӀажаш а ехка, барыня йолча бахар уж, хӀаьта цхьа кӀира даьлча мар-нускал а хилар царех.
Саг цӀайоагӀача дийнахьа цхьанна тайпара хувцаваланзар Герасим; бакъда хи тӀара хий доацаш чувера; новкъа воагӀаш ца ховш бешка йохаяьяр цо.
Саррахьа кхий чу, михо эгабу баӀа мо телха а еш, чӀоагӀа цӀенйир цо ший говр, хӀаьта ког а хувцаш телха а йир цо из ший доккхача кулгашца.
БӀаьсти хилар из деррига а.
Капитон саццаь маларах талхаь дӀавоалаш дола шу дӀадаьлар, хӀаьта вӀалла а хӀаман мегаргвоаца саг санна ший сесагаца цхьан гаьнарча юрта обозаца вахийтар из.
Ше водача дийнахьа юххьанца чӀоагӀа майра вувлаш миччахьа а кхалнаха кочамаш юттача а барзкъаш дутта гӀажамаш йокъаеча а ше вахийтача а вовргвац ше яхаш вар из;
цхьабакъда, тӀехьагӀа вехар из, дешанза бола нах болча вахийта ше яхаш леткъа волавелар, ший кий керта тӀа нийсъе ца могаш низ дӀабаьлар цун тӀеххьара а;
цхьан къахетача саго керта тӀа нийсйир цун кий, лаба а нийсйир, тӀера ӀотӀа а тоӀайир.
Долла хӀама кийчденначул тӀехьагӀа, мужгий, урхаш бе а ехка, «Даьлага ба шун болх», аларга хьежаш латтача хана, ший цӀагӀа чура араваьлар Герасим, Татьянана дӀатӀа а ваха цхьа шу хьалхагӀа денз ийца илла цӀе йовлакх делар совгӀата.
Хьалха дӀаяхача хана ший вахара хинна Ӏоаткъамаш дега бохам ца боалаш ловш хиннача Татьянана хӀанз са ца тохалуш бӀаргех хий даьлар, наьха гӀудалкха тӀа ховча хана кераста наьха Ӏаьдалах кхозза барт баьккхар цо Герасима.
Пошт йолча кхаччалца из накъаяккха безам хилар цун, цхьабакъда, Криман Брод яхача моттиге кхаьчача, юха а сацаь, кулг а лостадаь, хи йисте гӀолла Ӏоволавелар.
Сарахьо дар из гӀулакх.
Хина бӀара а хьежаш, шорттига водар из.
ЦӀаьхха берда йисте цхьан хӀамо таташ деш санна хийтар цунна.
Ӏовийрзача, шийна ма могга гӀертача хилара хьалъяла ца могаш йоалла зӀамига боарха кӀазилг бӀаргаяйра цунна, гӀийла йола из тӀоада а яь, чӀоагӀа эгайора.
Герасим бӀарахьажар ираз докъаденнача жӀале кӀазилга, хьалаьца из тӀаьн кӀал а елла, боккха гӀа а боаккхаш, цӀенгахьа волавелар из.
Ший цӀагӀа чу а ваха, ше кӀалхара яьккха кӀазилг маьнге тӀа Ӏо а йилла, барзкъа тӀадиллар цо цунна, ведда вахача цо кхий чура ча а дена, тӀаккха кухне вахар шурий кружка я.
Меллашха тӀера хӀама дӀа а яьккха, ча кӀал а хьаьрца, маьнге тӀа Ӏооттайир цо шура.
Кхо кӀира мара даланза дар кӀазилг, дукха ха йоаццаш мара хьаделладеннадацар цун бӀаргаш, цхьа бӀарг вокхал кӀеззига боккхагӀа бар цун.
Кода чура шура яа хацар цунна, бӀаргаш теӀадеш, эгадора из.
Герасима шорттига шин пӀелгаца хьа а лаьца шурийна ӀотӀатоӀайир цун бат.
ЦӀаьхха шура мала доладелар кӀазилг.
Герасим бӀарахьийжа, хьийжа, цӀаьхха велавелар…
БӀарччача бийсанна цунца хьийзар из, Ӏоюжайир цо из, кулг хьийкхар, юххера а ше тхьайсар мерзача набарах венна.
Цхьанна а нанас ший бера а дацар Герасима ший кӀазилгана деш хинна Ӏунал.
Юххьанца чӀоагӀа са доацаш, гӀийла, хоза доацаш дар из, кӀезиг-кӀезига тоадала доладелар из, хӀаьта бархӀ бутт баьлча Герасима хадданза чӀоагӀа Ӏунал дар бахьан долаш дӀаьха лергаш, турба мо сома цӀог а долаш, доккхий, хоза бӀаргаш а долаш, испански фух дола дика жӀали хилар цунах.
Герасимах чӀоагӀа хьерчаш дар из, хӀаьта вӀалла цунна тӀехьара а далацар, цӀог а эгадеш цунна тӀехьалелар.
Муму аьнна цӀи тиллар цо цох, — му аьлча наьха теркам шоашкахьа берзолга хов меттазача наха.
Цу коарча берригача наха а дукха дезаделар из, хӀаьта Мамуня аьле цун цӀи а йоаккхар.
ЧӀоагӀа хьаькъал долаш дар из, массанена а хьесталора, хӀаьта а цхьа Герасим мара дукха везацар цунна.
Герасима а из чӀоагӀа дукха дезар, хӀаьта кхыбараша из хьоасташ цунна кулг хьакхача а дезацар цунна: е из цар цунна во дар кхерар, е дегабуам беш вар — из Далла ховргда!
ТӀод детташ самавоахар цо из хӀара Ӏурра-Ӏура, ший чӀоагӀа доттагӀал дола хий кхухьа къаьна говра юхь а лаьце хьайоалайора цо, чӀоагӀа курдаьле хи тӀа додар из цунца, новраши белаши лохьа дора, цун цӀалга цхьаккха саг тӀавахийтацар.
Ший наӀарах Ӏург даьккха дар цо цунна — чу-ара аха, хӀаьта Герасим цӀагӀа чу мара шийх йизза йола фусам-нана а хетацар цунна, хӀаьта ше цу цӀагӀа чудоаггӀашехьа а маьнге тӀа хьалтӀа а кхоссалора из.
Бийсанна вӀалла наб яцар цо, цхьабакъда, кӀагора а хайна, бат урагӀа а яхийта, бӀаргаш а дувшадаь, саготлуш сеткъашка Ӏеха цхьадола Ӏовдал жӀалиг санна, гӀулакх доацаш Ӏахаш дацар из.
Муму йиткъа оаз цӀаккха хозахета йоалаш яцар! Е хийра саг карта тӀавоагӀаш хилча, е цхьанахьа тешаме доаца гӀар-тата даьлча мара Ӏахацар из.
Долчча бесса аьлча дика ха дора цо.
Бакъда, цул совгӀа, коа цхьаькха Борз яхаш цӀи а йолаш, ӀажагӀа къаьна пхьу бар, из бус а тӀехьа зӀанарах дийхка лоаттош дар, хӀаьта ше къаьна хилар бахьан долаш из ше а дацар мукъа хецилга дехаш, хьоарча а деле, ший къорга чу уллар из, хӀаьта ше пайданна доацилга харах цу сахьате цо ше соцадеш дола мела Ӏахар доалар цун наггахьа.
Господар цӀагӀа чудодацар Муму вӀалла а, Герасим дос а ийца цӀагӀа чувахача, из араваларга хьежаш наӀар тӀа латтар из, наӀара тӀехьашка зӀамига а тата даьлча лергаш дӀа а дегӀе, аьттехьа а аьрдехьа а дӀа-юха а хьежаш.
Иштта дӀадаьлар цхьа шу а.
Герасим ший дворника гӀулакх деш вар, хӀаьта вӀалла а дага а доацаш цхьа хӀама хулча хана ший вахара-лелара чӀоагӀа раьза волаш а вар… Хиннар яр дар:
цхьан хозача дийнахьа шийна чулелача кхалнахаца хьаьший цӀагӀа гӀолла хьал-Ӏо ухаш лелар барыня.
Раьза йолаш, елаш, бегаш беш яр из; чулела кхалнах а белаш а бегаш беш а бар, цхьабакъда, тӀехбаьнна гӀадбаха бацар уж:
барыня сакъердаме хилар башха дезаш дацар цӀагӀа, хӀана аьлча,
цкъа-дале, массава а ше санна сакъердаме хулга дехар цо цу хана, хӀаьта нагахьа санна моллагӀчун а юхь сакъердаме йоацаш хилча, эгӀаз а ухар из,
шозлагӀа-дале иштта сакъердаме хулга дукха гаьна а далацар цун, хӀаьта юххера а чӀоагӀа эгӀаз а йодар из.
Цу дийнахьа ираз дар мо хьалгӀеттар из: карташца поал тоссаш виъ салте вежар цун, дагар дар кхоачаш хург хилара маӀан дар цун (Ӏуйрина массаза а карт тоссаш яр из) — хӀаьта чай къаьстта чаме хийтар цунна, из бахьане чулелача кхалсага баркал а аьлар цо, ши шай ахчан а делар.
Хобаденнача бордашца мерза ела а къежаш, хьаьший цӀагӀа гӀолла са а къердаш, кора тӀа дӀатӀаяхар барыня.
Кора кӀал зӀамига бешилг яр, цу беша дагӀача юккъерчо зизай гувна тӀа тӀехк цӀенъеш церг а хьокхаш дижа уллар Муму.
Барыняна бӀаргадайра из.
— Са Даьла! — аьнна цӀаьхха цӀогӀа хьакхар цо: — фу жӀали да яр?
Ший начальнико яхар дика кхета ца дича, моллагӀа а цун кара вола саг кхералуча тайпара, чулела мискинг, ше фу аргда а ца ховш, кхераелар.
— X… X… хац, — аьлар цо: — маьттазчун да мотт сона.
Са Даьла! — аьнна юкъагӀа йитар из барыняс: — айяхь, ма хоза жӀалиг да из!
Хьадоаладайтал сона из.
Дукха ха йий цун из дола?
ХӀанзолца сона бӀарга хӀана дайнадац из?..
Хьадоаладайтал сона из.
Чуле́лар цу сахьате ийча дӀаара ийккхар.
Саг, саг, — аьнна кхайкар из; — хьадоаладел хьай чехкагӀа Муму!
ЗӀамигача бешилга чу да хьона из.
— ХӀа-хӀа, Муму я цун цӀи, — аьлар барыняс. — геттара хоза цӀи ма йий иза-м.
— Геттара хоза цӀи-м даьра я, — аьлар чулелачо а. — ЧехкагӀа лелал хьай, Степан!
Чулелаш вола низ бола Степан геттара сиха зӀамигача беша Муму лаца аьнна чухьийдар, цхьабакъда, кадай из, цун бера говза карар а ийккха, цӀог урагӀа а дегӀа, ше ма кхоаду Герасим волча дахар, Герасим цу хана кухнена юххе берий фаташ санна бешкаш кӀалтӀакхувсаш воаллар.
Степан цунна тӀехьа а ведда, цун даь когашта юххера из лаца велар,
цхьабакъда, кадай жӀали наха кара даха ца а тугаш, кхувса а луш, кӀалхьара дувлар.
Герасим вела а къежаш, бӀарахьежар цу дерригача гӀулакха; юххера а Степана, раьза воацаш хьал а гӀаттаь, барыняс хьай жӀали хьадоаладе йоах, аьнна кулга оамалах дӀакхетавир из.
Герасима кӀезига цец а ваьнна, хӀаьта а Муму хьа а дийха, лаьттара хьал а айдаь, Степанага дӀаделар.
Степана хьа а дена хьаьший цӀагӀа цӀен юкъе Ӏооттадир из.
Барыняс хьеста а хьесташ, шийна хьатӀадийхар из.
Ший хана иззамо хозане бӀаргайовнза дола Муму кхера а денна, наӀаргахьа дедар, цхьабакъда гӀулакха кийча волча Степана човхадарах оага а денна пена тӀататаӀар из.
— Муму, Муму хьадола со йолча, хьадола, барыняга, — йоахар барыняс: — хьадола Ӏовдалдарг… кхера ма кхера…
— ДӀагӀо, дӀагӀо, Муму, барыня йолча, — йоахар чулелараша: — дӀагӀо!
Цхьабакъда, Муму гоннахьа гӀайгӀане дӀа-юха а хьежаш дагӀар.
МоллагӀа а цхьа даа хӀама дал цунна, — аьлар барыняс.
— Ма Ӏовдал да из! Барыняга а мича доагӀа иза-м. Сенах кхер из?
— Ӏама дац из, — аьлар чулеларех цхьанне, гӀийлача оазаца.
— Степана оаркхинга чу шура хьа а ена, Мумуна хьалхашка Ӏооттайир, цхьабакъда Муму шурех вӀалла хьаж а ца йоаккхаш, хьалха мо эга а деш, гонахьа гӀолла дӀа-юха а хьежаш дагӀар.
— Ванах миштад хьо! — аьлар барыняс цунна дӀатӀа а йолаенна, ӀотӀа а йийрза цунна кулг хьакха елар из, цхьабакъда Муму хьа а дийрза цергаш тоха делар.
Барыняс чехка юхадаьккхар кулг…
Цхьан юкъа лер сецар.
Мумуга латкъача хьисапе гӀийло узамаш даьлар…
ЮхатӀехьашка а яьнна, хьажаюкъе шод беллар барыняс.
ЦӀаьхха жӀали тохадаларах кхераелар барыня.
— Айяхь! — аьнна цхьатарра цӀогӀарч хьакхар чулелараша, — хоадайирий хьо цо? Дала лорайойла хьо!
(Ший ханахьа цхьаккха а саг хоадаваьвацар Мумус).
Айяхь, айяхь!
— ДӀадаккха из, — аьлар йоккхача саго хувцаеннача оазаца.
— Во жӀалиг да из! Ма бирса да из!
Шортта юха а йийрза, ший кабинета чу дӀачуяхар из.
Чулелараш шоайла вӀаший бӀара а хьажа, цунна тӀехьа болабелар, цхьабакъда, юха а сеца, гӀийло царна бӀара а хьажа — «Сенга доагӀа шо? Со кхайка мича кхайкай шуга» — аьнна, дӀаяхар из.
Чулелача Степана кулгаш тӀаоагадир; вокхо чехка Муму хьал а айдаь, духхьал Герасима когашта кӀал наӀарах аракхессар из, ах сахьат даьлча чӀоагӀа сатийна яр цӀагӀа, хӀаьта къаьна барыня догӀан Ӏаьржача морхел ӀаьржагӀа а йолаш, ший дивана тӀа ягӀар.
МоллагӀча пайдан мел доацараша а эгӀазвугаргвоав саг!
Сарралца дикача дагара йоацаш хилар барыня, цхьаннеца а къамаьл дацар, картех а ловзацар, хӀаьта бийса а во яьккхар цо.
ХьалхагӀа шийна тийннар мо дола одекалон ца делча мо, гӀайбах сапа хьаж йоагӀаш мо хетар цунна, чулелачунга тӀа-кӀал юллача массайолча хӀамах хьаж а яккхийтар цо — чӀоагӀа корзагӀъяьннеи «сихъеннеи» яр из.
ШоллагӀча Ӏурра массаза а вехаш хинначул сахьат хьалхагӀа хьавехийтар цо Гаврила.
— Алал хьай, боккъала а, — аьнна йолаелар из, кхеравенна вож ший кабинета наӀарах хьачувоалача хана, — фу жӀали да из вай коа, бус са хиллалца Ӏийхар? Сога наб яйтаяц цо!
— ЖӀали… фу жӀали… меттазчун жӀали хила мег, — аьлар цо ший йоацача оазаца.
Хац сона из меттазчун да, кхычун да, сога наб-м яйтаяц цо.
Со-м цецъяьннай, вайна селла дукха, жӀалеш сенна деза ца ховш!
Из ха безам ба са.
Коа жӀали деци вай?
— Мишта дац… да… Борз яхар-м.
— Ай, хӀаьта кхы сенна деза вайна жӀали?
Духхьал порядка ца хилийта деза-кх.
ЦӀен воккхагӀа вац — из да деррига а.
ХӀаьта меттазчоа сенна деза жӀали?
Хьан бокъо еннай цунна са коа жӀалеш леладе?
Селхан со кора юхе дӀатӀаяхача зӀамигача беша уллар из, цхьан бӀехача тӀехках церг а хьекхаш, хӀаьта са-м зизаш ма дий цига дагӀаш.
Барыня лер сецар.
— Тахан укхаза доацаш хилийталахь из… хозий хьона?
— Хоз.
— Таханнехьа а.
ХӀанз ваха мара везац.
Доклад е тӀехьагӀа хьавехаргва аз хьо.
Гаврила араваьлар.
Хьаьша цӀагӀа гӀолла дӀаводача ковна тӀавиллачо, порядка хилийтарна цхьан истола тӀара вокх истола тӀа оттабир гургал, боабашка яр санна йола мераж шорттига дӀа а яьккха, ийча дӀаараваьлар.
Ийча гӀанда тӀа, тӀем тӀа вийнача сага хьисапе вижа уллар Степан, ювргӀана меттел лелаеча ший суртука кӀалхара берзан когаш Ӏо ара а даьха.
Ковна тӀавиллачо дӀа-юха оагавир из, тӀаккха Степанага, де дезача цхьан гӀулакхах хоам бир цо, хӀаьта цунна юха жоп делар Степана вела къажарца а набарах саттарца а.
Ковна тӀавиллар дӀавахар, Степана хьал ура а ийккха, ший кафтан а иккаш а тӀадийхар, уй тӀа дӀаара а ваьнна, юхасецар из.
Пхи минута дӀаялалехь ги боаллаш беза дахчан мухь а болаш, дӀа ца къасташ долча Мумуца вера Герасим.
(Барыняс ше йижа уллача цӀагӀа а кабинете а аьхки а тӀехьа цӀи летаяйтар).
Герасим, наӀаргахьа оагӀув берзабаь дӀа а этта, ниӀ дӀа а йийлла ший мухь а тӀехьа цӀагӀа чуваьлар.
Муму, массаза санна цунга хьежаш, ара сецар.
ТӀаккха Степан ший аьттув баргболча хана, кӀоригана тӀакхета аьрзи санна, тӀакхоссавелар цунна, наькхаца лаьтта из Ӏо а тоӀадаь, хьамархӀа а делла, кхыметтел ший кий а тӀа ца туллаш, из а ийца коа араваьлар, шийна хьалхагӀа кораваьча извозчикаца Охотан ряде а вахар.
Цига из эцаргдола саг а кораваь, ах сомах дехкар цо из, цо цхьан кӀирралца жӀали дийхка лоатторгдолаш вӀаштӀехьа а даьккха, цу сахьате цӀавера из, бакъда цӀенга хьакхачалехьа, извозчика тӀера Ӏо а ваьнна, ковна го а баьккха, тӀехьашкарча улицагахьа картах тӀех а ваьнна, коа чуваьлар.
НаӀарах чувала вахьанзар из, шийх Герасим кхетар кхераш.
Бакъдар аьлча, кхера везаш а хиннадацар цун гӀулакх: коа юкъе воацаш вар Герасим.
ЦӀагӀара аравоаллашехьа а Муму дий-деций хьажар из; цунна дага а доагӀаш цӀаккха а цунга ца хьежаш дӀадахадацар из, массанахьа а ада а из лаха а волавелар из, ший меттала кхайка а кхайкаш… ший цӀагӀа чуийккхар, йол латтача хьажар, улицагахьа дӀаараийккхар — массанахьа а хьажар…
Дайна дӀадаьлар!
Нахага хаьттар, тайп-тайпарча кулга оамалашца хийттар, лаьттара хьал ах эрша лакхал а дӀахьувкхаш кулга оамалах дӀадовзийта гӀертар…
Цхьабарашта бокъонца Муму мича даьннад а ца ховш корташ эгадора, вожаш, из ха а ховш, белар, хӀаьта ковна тӀавиллар чӀоагӀа цӀимхара а вийрза, кучарашта тӀачувха волавелар.
ТӀаккха Герасим коара араийккхар.
Из юха чувоагӀача хана боад болаш латтар.
Цун кӀаьдваларга, лар тӀа доацача барзкъашка диллача ах-Москвена цо го баьккхаб ала йиш йолаш дар.
Барыня корашта духьал юхасецар из, чулелаш вола ворхӀ саг латтача ийченгахьа дӀа а хьажа, юха а вийрза, «Муму» — аьнна кхайкар из. Мумуй оаз яланзар.
ТӀаккха дӀавахар из.
Шевар цунна тӀехьа хьежар, цхьабакъда, цхьаккха а вела а валанзар е йист а хиланзар… хӀама хара тӀера волча Антипкас шоллагӀча дийнахьа Ӏурра кухне дувцар: меттазчо бус са хиллалца узамаш дора яхаш.
ШоллагӀча дийнахьа гучаваланзар Герасим. Кучер волча Потапа цунна хьалхара хи тӀа ваха вийзар, цу гӀулакха чӀоагӀа раьза вацар кучер Потап.
Гаврилага хаьттар барыняс, ше де аьнна гӀулакх кхоачашдаьдий аьнна.
Гаврилас кхоачаш даьд аьнна жоп делар.
ШоллагӀча Ӏурра ший цӀагӀара балха араваьлар Герасим.
Делкъийна хӀама даа хьа а вена, хӀама а диа, цхьанна а сагаца моаршал а доацаш юхавахар из.
Массаболча меттазча наьха хулача бесса безаме йоаца цун юхь, хӀанз кхы а чӀоагӀагӀа ийрча яьннаяр.
Делкъийна хӀама диачул тӀехьагӀа коара аравахар из, цхьабакъда, дукхача ханна ваханзар, цу сахьате юха а вена, йол латтача вахар.
Сийрда беттала бийса ера.
Доккха са а доахаш, хадданза кӀал-тӀа а вувлаш Герасим уллача хана, цхьан хӀамо ше увзавеш санна хийтар цунна; деррига дегӀ оагаделар цун, хӀаьта а корта хьалъайбанзар цо, бӀаргаш вӀашкатоӀадир; цӀаькха а хьалхарчул чӀоагӀагӀа озавир; хьалъураийккхар из…
Хоадабаь муш фоартах а боаллаш Муму латтар цунна хьалхашка.
ГӀадбахарах чӀоагӀа цӀогӀа даьлар цунга: Муму хьа а лаьца тоӀӀадаь мархӀа деллар цо.
БӀарга цӀацкъам тохача юкъа цун меражах, бӀаргех, мекхех а можах а мотт хьакхар цо.
Хьал а гӀаьтта уйла йир цо, йол латтачара шорттига Ӏо а ваьнна, юхахьажар из, сага ше бӀаргагургвоацилга хайначул тӀехьагӀа, зе-зулам доацаш ший цӀагӀа чуийккхар из.
Герасима сакхийра жӀали ше ца дайнилгах, барыняс аларах из цхьанне дӀакхесса хиларах; наха кулга оамалах кхетаваьвар из цун Муму, цунах (барынях) лата гӀертарах — хӀаьта ший гӀулакх кхоачашделга чӀоагӀ а дир цо.
ХьалхагӀа Мумуна маькх а хьекха, из хьаьста а хьаьста Ӏо а дужадаь, цул тӀехьагӀа са хиллалца уйла е волавелар из дикагӀа из хьула мишта дергда аьнна.
Юххера а дагадехар цунна: наггахьа бӀарг тоха а водаш, дийнахьа сарралца ший цӀагӀа чу из делла доалладе а бийсан арадаха а.
НаӀарах чакхсадоагӀа моттиг ший тишача барзкъанца дӀакъайлар цо, хӀаьта са хилалехьа хьалха мо гӀайгӀане а волаш, цхьаккха а хӀама ца хилча мо коа юкъе лелаш вар из.
Къорача мискинга керта чу дагӀацар Мумус Ӏехаш ше дола моттиг нахага дӀахойтаргдолга: коара барашта цу сахьате хайра меттазчун жӀали хьакорадаьлга а из цо чуделлалга а, цхьабакъда, цунах а, жӀалех а къахетарах, хӀаьта цунах кхерарах хила а мегар, цун къайле шоашта гучаяьннилга дӀахайтанзар цар.
Ковна тӀавиллачо пхьукӀоаг чу кулг а хьакха «Ловча хилда из! Барыняна дӀа ца ха а мег из» — аьлар.
ХӀаьта цу дийнахьа мо чӀоагӀа болх банзар Герасима цӀаккха а: деррига ков цӀендир, цаӀ ца юташ коара баьцаш дӀайоахаш оасар дир, уж чӀоагӀа да-дац хьажарна зӀамигача беша гонахьа дагӀа хьокхилгаш ший кулгашца хьал а даьха, ше юха ӀочудегӀар, — вешта аьлча, барыняс а тӀехьа цунна теркам тӀабохийташ чӀоагӀа болх бир цо.
Цу дийнахьа лачкъаь шозза вахар Герасим чудоаллача ший жӀалега хьажа.
Садайначул тӀехьагӀа, йол латтача ца а вужаш, ший цӀалга чу цунца цхьана Ӏовижар Герасим, хӀаьта бийсанна ши сахьат даьлча мара кердача фега сакъерда ара а валанзар.
Тоъал дукха цунца ара а лийнна из чува воаллача хана, карта тӀехьашка тата даьлар.
Мумус лергаш дӀадегӀар, узамаш а даь, карта дӀатӀа а даха, хьаж а яьккха, чӀоаггӀа Ӏеха доладелар.
Цхьавехаь саг бийса яккха сеца хиннавар цига.
Цу хана чухь набара тар кхийттаяр бариняна «дикача дагара йоацаш» тоъал юкъ яьнначул тӀехьагӀа: цу хьале хулар из массаза а дика пхьор диачул тӀехьагӀа.
ЦӀаьхха жӀали Ӏахаро сомаяьккхар из, тоха а денна дижар цун дог.
«Маьхкарий, маьхкарий!» — аьнна узам баьлар цунга.
Унзарбаьнна мехкарий из йижа уллача цӀагӀа чулилхар.
«Оффой, яла йоалл со!» — аьлар цо сагот денначох кулгаш а тайса. «Юха а юха а из жӀали да-кх из!..
Оффой, лорага саг вахийталаш.
Со е гӀерт-кх уж…
ЖӀали, юха а жӀали! Оффой!» Цун корта юхабежар, дог кӀаьдделча мо.
Яррига говзал а кӀаьда айраш долаш иккаш ювхаелгеи цӀийна пха эзделахь хьалаца хари долаш волча лоро дийнахь-бус 14 сахьата наб йора, хӀаьта юхе мел юсаш йолча хана доккха са а доахаш, барыняна молхаш кийчйора цо, — из лор цу сахьате ведда вера, йоагаяь бедараш эзар цо, тӀаккха барыняс бӀаргаш хьалакхача, дото подноса тӀа а оттадаь молхай пела а дӀатӀадихьар.
Барыняс мелар уж, цхьабакъда, цу сахьате елхача дег тӀара жӀалена, Гаврила, ший даькъана, ше «йоккха саг массане а дӀакхессай, цхьаннена а шийх къа а хетац, массанена а ше ялар а деза» яхаш латкъа йолаелар из.
Цу хана даькъаза Муму дӀахо а Ӏехаш дар, хӀаьта из карта юхера хьадаккха гӀийртача Герасима леладер гӀулакх доацар дар.
«Хьайла… хьайла юха а…» аьлар барыняс, хӀаьта тӀаккха цӀаькха а бӀаргаш къоарзадир цо.
Лор шортта йист хилар йоӀага, вокхо ийча дӀаара а ийккха, Степан оагавир, вож Гаврила сомаваккха вахар, сихвеннача цо коа мел вар а гӀоттаве аьлар.
Юхавийрзар Герасима, корах гӀолла сердалонаш а ӀындоргӀаш а бӀаргадайра, гӀулакх лартӀа доацаш хиларах са а кхийна, Муму тӀаьн кӀал а делла, ший цӀагӀа чу лачкъар из.
Цхьа кӀезига ха яьнначул тӀехьагӀа, цун наӀарах чугӀерта волавелар пхи саг, цхьабакъда, загал чӀоагӀа боаллилга а хайна, юхасайцар уж.
КорзагӀа а ваьнна вена хьакхаьчача Гаврилас укхаза Ӏе а са хиллалца ха де а аьнна тӀадиллар, хӀаьта цул тӀехьагӀа маьхкарий болча вахар ше, ше цхьана чай, шекар, кхы хӀамаш а лечкъа а деш, лоархӀаш йолча йоккхача доакъашхочунга, Любовь Любимовнага барыняга дӀаала аьлар, доакъазала, миччахьара денадале а, цӀа а денад, хӀаьта кхоанарга ца кхоачаш лерг а да из, барыняс къахетам а бубалара, сагот ца деш а паргӀата а хулаялара, аьнна.
Хетаргахьа, барыня иштта чехка са ца те мегар, сихвеннача лоро шийтта тӀадам бала боагӀача метте, шовзткъа тӀадам бенна мара: молха яь са паргӀата а даьккха, сахьата диълагӀа дакъа далалехьа са паргӀата а даьнна, сатийна тхьайсар из, Герасим, веррига беса а ваха, Мумуй бат тоӀӀаяь бе а елла, ший маьнге тӀа вижа уллар.
ШоллагӀча Ӏурра тоъал гайна сомаяьлар барыня.
Гаврила из сомаяларга хьежаш латтар, Герасим чувола моттиг хӀалак е аьнна приказ даларна, хӀаьта ше, низ болча кхерама кӀал атта кийчлуш а вар.
Цхьабакъда, кхерам бола хӀама хиланзар.
Ше метта йижа уллашехьа а чулеларех йоккхагӀа яр хьаеха аьлар барыняс.
— Любовь Любимовна, — аьнна гӀийлача оазаца йолаелар из; цкъаьннахьа гӀийлача, кӀал дисаьча бона хьисапе хилар дезаш яр из, дувца дезаш а дац цӀагӀарча берригача а наха из гӀулакх мел новкъа хулар аьнна. — Любовь Любимовна, хьайна ма гой хьона, согара хьал, Гаврила Андреич волча а гӀойя, къамаьл дел хьай цунга, са салг, са сатемал а барыняй вахарал а дезагӀа дола-хьогӀ цунна моллагӀа а жӀалиг!
Цунах тешарг ма яц, — аьлар цо чӀоагӀача уйланца: Гаврила волча гӀол хьай, са салг.
Любовь Любимовна Гаврила цӀагӀа чуяхар.
Цар къамаьл сенах дир ховш дац; цхьабакъда цхьа ха яьннача гӀолла Герасима цӀагӀа дуккха а нах тӀаболабелар картах тӀех а баьнна.
Мух ца хьеккхашехьа а кий хьа а лаьца, хьалха водаш вар Гаврила;
цунна уллув болхар чулелараши повараши;
корах ара а хьежаш кулгаш лестадеш даь-да ЦӀог а вар;
царна массанел а тӀехьа ахаш арахьара хьачудаьхка наьха дараш а долаш, бераш дар тӀехьаудаш.
ЦӀалга тӀадолхача готтача лагӀаш тӀа цхьа хаьхо вагӀар; наӀара ю́хе гӀажамаш бе а йоахкаш ши хаьхо латтар.
Деррига лагӀаш хьа а лаьца хьалтӀаболабелар уж.
НаӀара дӀатӀаваха, бий а теха, йист хилар Гаврила:
— Хьаелла!
ГӀийло Ӏаьхар жӀали, кхы саг юха йист а хиланзар.
— Хьаелла ма яхий хьога! — аьлар цо цӀаькха а.
— Ай, Гаврила Андреич, къора ма вий из, хӀама хазац цунна, — аьлар лохе латтача Степана.
Берригаш а белабелар.
— Фу дича бакъахьа да? — аьлар Гаврилас.
— Ай, наӀарах Ӏург ма доаллий цун — аьнна жоп делар Степана: — гӀадж чуӀоттал Ӏа.
— Тишача барзкъанца дӀадикъад цо из Ӏург.
— Чухьнахьа дӀачутатта Ӏа барзкъа.
Юха а гӀийло Ӏаьхар жӀали.
— Хьайла, хьайла ше гучадувлаций — аьнна белабелар нах.
Гаврилас лерга юхе мӀара хьакхар.
— А, вошилг, хьай хьашт дале, Ӏайха дӀачутатта Ӏа барзкъа, — аьлар цо юххера а.
— Фу дергда сона, тоттаргда!
Степана лакхе хьалтӀа а ваьнна, гӀадж Ӏеттар, Ӏурга чу даьлла барзкъа дӀачу а тетта «хьаара вала, хьаара вала» яхаш гӀадж чухьекха волавелар.
Цо цӀаькха гӀадж чуӀеттача, цӀаьхха хьаеллаелар ниӀ, хӀаьта хьалхагӀа Гаврила а водаш, беррига а нах лагӀаш тӀара ӀокӀалбайлар.
ЦӀог яхачо кор тӀакъайлар.
— ХӀа, хӀа, хӀа, сих ма лелахь, — аьлар Гаврилас коа юкъера хьалйист а хинна.
Герасим дӀа-юха ца хьовш наӀара санагӀа тӀа латтар.
ЛагӀа тӀа хьалтӀавоалача гулбенна латтар нах.
Немецки барзкъаш дувхача цу берригача наха бӀарахьежаш латтар Герасим, хаьн тӀа кулгаш а оттадаь.
Ахархой ший цӀеча кочаца вампал мо хетар из.
Гаврилас цхьа гӀа дӀахьалхабаьккхар.
— Хьожаш хилалахь, вошилг, сов хьаьр ма валалахь, — аьлар Гаврилас.
Кулга оамалах из дӀакхетаве волавелар из, хьа жӀали барыняс чӀоагӀа дӀадех аьнна: хьада укх сахьате, гӀулакх талхаргда хьа.
Герасима, цунна бӀара а хьажаь, жӀалена пӀелг тӀа хьекха шийна кач муш тоссаш санна кулгаш а лостадаь, хаттар деча хьисапе ковна тӀавиллачоа бӀара хьажар.
— ХӀаа, хӀаа, — аьнна, корта оагабир вокхо: — хӀаа из.
Герасим лаьтта бӀарахьажар, цул тӀехьагӀа хьал а кхоссавенна, юха а бехке доацаш санна цӀог а лестадеш, лергаш дӀа а дегӀа, шийна уллув латтача Мумуна пӀелг тӀа а хьекха, шийна наькха тӀа дикка чӀоагӀа бий а теха, Муму ше дувргда аьнна кулга оамалах аьлар цо.
— А, Ӏа левергва, — аьнна корта лостабир Гаврилас.
Герасим бӀарахьажар цунна, раьза воацаш велавелар, юха а шийна наькха тӀа бий а теха, ниӀ тӀатехар.
Массава а йист ца а хулаш вӀаший бӀарахьажар.
Фуд из? — аьлар Гаврилас. — НиӀ тӀакъайлар цо?
— Витал шоай из, Гаврила Андреич, — аьлар Степана: — ше дергда аьннар дергда шоана цо.
Иштта ва шоана из…
Цо дергда аьннадале, даь да шоана.
Цу тайпарча хӀаманна вай мо вац из.
Бакъдар, бакъда. Иштта деций из?
— ХӀаа, — аьнна кортош оагадир массане а. — Из иштта да.
ЦӀог яхачо а кор хьа а дийлла «ХӀаа» аьлар.
— Мегаьд, хьожаргда вай, — аьлар Гаврилас, — ха хьадаккха йиш яц.
ХӀаьй Ерошка! — аьлар цо ӀажагӀча бесара барзкъа дувхача, бешахо лоархӀаш волча къеча сага тӀа а вийрза: — Фу де деза хьа?
ГӀадж бе а елле укхаза Ӏо а ха, хӀаьта моллагӀа а хӀама хуле, со волча а вола!
Ерошка гӀадж бе а елла, лохерча лагӀа тӀа Ӏохайр.
Цхьаболча хӀаман дух тӀа бовла безам болчеи берашкеи денз мел бола нах дӀа-юха къаьстар, хӀаьта Гаврилас цӀа а ваха, долла хӀама кхоачашдаьд аьле, барыняга дӀаала аьлар Любова Любимовнага, хӀаьта моллагӀа а хӀама хуле а аьнна ше полицега саг вахийтар.
Барыняс мерех хьекхача йовлакхах шод а баь, цунах одекалон а теха, хьаж а яьккха, из ший бӀарга ногӀарех а хьакха, чай а менна, лора еннача молхай Ӏоаткъамах мукъа ца йоалаш юха а тхьайсаяр.
Из деррига оарц хьайна цхьа сахьат даьлча цӀалга ниӀ хьа а йийлла, хьааракъедор Герасим.
Дезача дийнахьа дувхо барзкъаш тӀа а дувхаш вар из; Мумуна кач муш а теха, цун юхь а лаьца воагӀар из.
Ерошка нокъзар а ваьнна тӀех валийтар из.
КоанаӀаргахьа дӀаволавелар Герасим.
Коа хиннача дерригача бераша йист ца а хулаш, бӀаргашца накъаваьккхар из,
вож кхыметтел юха а хьажанзар, улица тӀа ваьлча мара кий а тӀатилланзар цо.
Гаврилас цунга хьажа аьнна Ерошка тӀехьавахийтар цунна гаьннара жӀали а тӀехьа из трактира чу водаш бӀарга а вайна, из араваллалца цунга хьийжар из.
Трактире вовзаш вар Герасим, хӀаьта цун мотт а кхетабора цар.
Шийна дулх а тӀехьа дилла а йийха, истола тӀа голаш ӀотӀа а гӀортаяь, Ӏохайр из.
Ший хьаькъал долча бӀаргашца цунна бӀара а хьежаш, цун гӀанда юххе латтар Муму.
Цунна тӀера мос къегаш яр: дукха ха йоаццаш ехк хьакхаь нийсъяь из йолга гуш дар.
Герасимана дилла хьаера.
Цу чу маькх Ӏочу а кагьяь, дулх аьта а аьта, цӀен юкъе Ӏооттадир цо оаркхилг.
Массаза а санна йистах мара дуача хӀамах бат дӀа ца хьокхайолийташ хӀама даа доладелар Муму.
Дукха бӀарахьийжар цунна Герасим; бера санна ши хи тӀадам баьлар цун бӀаргех: жӀале хьажа тӀеи дилла чуи цхьана Ӏолийгар уж.
Ший кулгаца къайлаяьккхар цо юхь.
Мумус ах оаркхилг а диа, дӀахо а даьнна, батах мотт хьакхар.
Герасим хьал а гӀаттаь, диллах ахча дӀа а денна, трактира чу гӀулакх деш вар цецваьнна бӀара а хьежаш, араваьлар.
Герасим бӀарга а вайна, Ерошка саьнга лечкъар, из дӀатӀех а валийта, юха а цунна тӀехьа вахар.
Герасим сих а ца луш е Муму мушах мукъа а ца доалийташ водар.
Улица саьнга дӀакхаьчача уйла еча хьисапе юхасецар из, тӀаккха чехка духхьал Крыман Бродагахьа тӀаволавелар.
Новкъа водаш цхьан коа чу а ваха, ши кирпишк тӀаьн кӀал а йоаллаш араваьлар из.
Крыман Бродера берда йистехьа Ӏохьайзар, пескаш а долаш дола, хьокхах дӀадийхка латта ши лодка долча кхаччалца Ӏо а ваха (хьалххе а белгалдаьдар цо уж) Мумуца цхьана кхоссавенна цхьан лодка тӀа дӀатӀаваьлар из.
Хаьсий-беша саьнга ягӀача бун чура ара а ваьнна астагӀча воккхача саго цӀогӀа хьакхар цунга.
Цхьабакъда, Герасима аллха корта лостабир цунга, хӀаьта додача хина духьал воддашехьа а цу сахьате цхьабӀаь сажень гаьна воалаш пескаш хьекха волавелар.
Цкъа аьрда кулгацеи цкъа аьтта кулгацеи букъах мӀараш хьекхаш а лаьтта, астагӀа а лелхаш, бун чу юхачувахар воккха саг.
ХӀаьта Герасим дӀахо а песка хьокхаш водаш вар.
Москва а тӀехьашкахьа йисар.
Бердашта йисте гӀоллара сомаш, хаьсий-бешамаш, аренаш йолаелар, цӀенош а гучадаьлар.
Юртара фо хьекхар.
Пескаш дӀа а кхайса, шийна хьалхашка екъача моттиге дагӀача Мумуна тӀавийрзар из — пхон тӀа хий чудаьннадар цун букъа тӀа кулгаш ӀотӀа а дехка, дӀа-юха ца хьовш, воллачахь вагӀийсар из, хӀаьта лодка талгӀес тӀехьашкахьа городагахьа юхадихьар.
Юххера а лазар ийккхача санна чехка хьалнийсвелар Герасим, шийгарча кирпишкашта муш тӀа хьоарчабаь, юха шод а баь, Мумуна дӀакачтессар цо из, хи тӀа хьал а айдаь, юххера а бӀарахьажар из цунна…
Тешаш а кхера ца кхераш а меллашха, цӀог а эгадеш бӀарахьежар из цунна.
Юха а вийрза, бӀаргаш а тоӀадаь, кулгаш мелдалийтар цо…
Цхьаккха хӀама а хазанзар Герасима: е чудодача Мумус хьакха чӀоагӀа мухь а е хина тата а; эггара гӀар-тата дола ди а вӀалла а тата доацаш дар цунна, вайна эггара сатийна йола бийса тата доацаш йолаш санна мара, юха цо бӀаргаш хьалдийллача, хьалха санна шоай вӀаший тӀехьа удаш мо лелаш талгӀеш а яр, хьалха мо лодкан хьалтӀаетталора уж, хӀаьта тӀехьашкахьа гаьнна берда йисте гуш хин шера гонаш а дар.
Герасим шийна бӀаргкъайла ма ваьллингехьа а цӀа а вена, бӀаргавайра шийна, аьлар Ерошкас.
— ХӀаа, — аьлар Степана: — хи чу дохийтаргда цо из.
Сатийна хила мегаргва.
Кхоачаш дергда ше аьннар…
Дийнахьа сарралца цхьаннена а бӀаргавовнзар Герасим, делкъийга хӀама цӀагӀа даанзар цо.
Сайра тӀакхаьчар; цунга денз мел вар пхьор даа гулвелар.
— Ма тамашийна саг ва-кх из Герасим, — аьлар барзкъаш дуттача сомачо: — жӀали бахьан иштта хила мегаргвий!..
— ХӀаа, Герасим вар укхаза — аьлар Степана, Ӏагица ше худар хьаэцаш.
— Мишта? Маца?
— Ай, ши сахьат хьалхагӀа вар-кх.
КоанаӀарашта юхе сох кхийтар из; укх коара ара водаш вар из.
ЖӀале хьакъехьа хаттар де веннавар со, хьагучох дикача дагара воацаш вар из.
ОагӀув теха дӀакхессар со цо; со ноакъзара ваккха ваьлла хила а мегар из: сона тӀа ма гӀерта аьнна боккха бий мери кӀал оттабир цо. — Степана са а ца тохалуш, вела а венна, пхьукӀоага чу мӀара хьакхар!
— ХӀаа, — аьлар цо, — цун кулг, ала хӀама доацаш, доккха кулг да.
Массава а Степанах велавелар, хӀаьта пхьор диачул тӀехьагӀа, Ӏобувша дӀа-юха къийстар.
ХӀаьта цу хана чухь цхьан тӀоновкъа гӀолла юха а ца соцаш, боккха гӀа а боахаш водаш вар белаж тӀа гали а уллаш, бе гӀадж а йоаллаш вола Ӏалаьмате тенна саг.
Из Герасим вар.
Юха ца хьожаш, чехка ший цӀа, ший юрта, даьхе йолча водаш вар из.
Миска Муму хи чу кхесса де а дийна, ший цӀагӀа чу вена ший хӀамаш ювргӀа юкъе а хьоарчаяь, белаж тӀа а яхкаь, дӀаийккхар из.
Ше Москве хьавоалавеча хана дика белгалбаьбар цо никъ; тӀонаькъ тӀара ткъаь пхиъ вераст мара гаьна йоацаш уллар барыняс из воалаваь юрт.
Юха тохалургйоацача майралца а гӀозваьнна а водар из цу новкъа.
Шерра накха а баьста водар из; духхьал нийсса хьалхашкахьа дӀахьежаш дар цун бӀаргаш.
Наьха мехка а наха юкъе а лелаш цо дукха ха яьккхачул тӀехьагӀа нана — йоккха саг шийга хьежаш санна, уж шийга кхайкаш мо водар из…
ХӀаьтта тӀаена ахкан бийса йӀайхеи сатийнеи яр; цкъа дале малх чубизача меттера сигален йист сийрда яр, хӀаьта дӀадоалаш латтача дено кӀезига сийрда йоахаш а яр, — шозлагӀа-дале, — боад болаш а латтар.
Цигахьара тӀайоагӀар бийса.
Гоннахьа Ӏехаш дукха лекъаш а кхы оалхазараш а дар…
Герасима хазацар уж, иштта хазацар цунна ше юххе гӀолла дӀаводача гаьнаша яха шорх а, цхьабакъда, цунна холора кхачаш доагӀача кӀих йоагӀа йовзаш йола хьаж, ший даьхе йолчара доагӀа фо ший можа а чешта а юкъе безаме ловзаш холора,
духхьал ший цӀенгахьа бода кӀай никъ бӀаргагора;
ший никъ сийрда боаха сигалара, лоархӀа а лургдоацаш дукха дола, седкъий бӀаргагора,
лом санна майра а кура а дӀаводар из, хӀаьта хьалкхеташ латтача маьлха ший лир доагача зӀанарашца хӀанз мара сихвенна волаваланза вола кӀант сийрда воаккхача хана Москвенеи цуннеи юкъе ткъаь пхийтта вераст юкъ елар.
Цун цӀалга чу яха хоаяь сампечун сесаг чӀоагӀа цец а йоаккхаш ший цӀа а кхаьчар из, ши ди даьнначул тӀехьагӀа.
«Даьла сурата» хьалхашка дӀаэтта ламаз а даь цу сахьате староста волча вахар из.
Юххьанца чӀоагӀа цецваьлар староста.
Цхьабакъда, хӀаьтта арабоалаш латташ бар мангал; из дика болхло хиларах цигга мангал бе беллар — хьалха мо мангал хьакха вахар из, цо хьакхача мангалга а доаккхача кесага а хьажа мужгий цецбаргболаш.
Герасим веддачул тӀехьагӀа шоллгӀача дийнахьа Москвера бараш из лаха болабелар,
цун цӀалга чу а баха цу чу хьийжар, Гаврилага аьлар.
Вокхо вена хьажа а хьажа; баламаш эза, меттаза вар веддав, е ший Ӏовдалча жӀалеца хи чу а ваха веннав аьнна хоададир.
Полицега а хоам бир, барыняга а дӀахайтар.
Барыня из новкъа хиларах йийлхар, мичча бесса лахе а из хьалаха аьлар, жӀали де аьнна вӀалла а аьннадац аз яхаш дув буар, хӀаьта юххера а корта а лестабеш дийнахьа сарралца «Гой» яхаш чӀоагӀа барт бийттар бариняс Гаврилага, ше ЦӀог яхачо «Гой» аьнна футтар валлца из яхаш лийлар из.
Юххера а Герасим юрта дӀакхаьчав аьнна хоам бера.
Барыня кӀезига-дукха са тийра: цкъарчоа Ӏалаьмате чехка Москве из хьавеха аьлар, цул тӀехьагӀа иззамо вола сий доаца саг вӀалла а везац шийна аьлар.
Цул тӀехьагӀа дукха ца говш елар из ше а;
хӀаьтта цун тӀехье Герасимага хьожача а яцар: юхебиса нах а аброках мукъа балийтар цар.
ХӀанз а тӀехьа ший цӀагӀа вахаш ва Герасим, хьалха мо унахцӀена а низ болаш а ва из, хьалха санна вианена хьалхара болх а бу цо, хӀаьта хьалха мо совдар ца дувцаш а кура а ва из.
ХӀаьта лоалахошта хоаденнад Москвера цӀа веча денз цо кхалнахаца вӀалла а гӀулакх ца леладелга а е из царна бӀара ца хьожилга а. ХӀаьта цо шийца цхьаккха а жӀали ца леладелга а.
Мужгаша дувц: «Цун ираз да цунна кхалнах ца безар; хӀаьта жӀали сенна деза цунна? кач муш техача а цун коа къу чувоалургвац».
Иштта дувц меттазчун турпалча низах.
Игора бӀунах дола дош
1. Бакъахьа хургдацар-хьогӀ, вежарий, Игорь, Святослава Игорь, тӀем тӀа вахарах йола гӀайгӀане повесть ширача дешашца ювца вай делча?
2. ДӀайолайоллийтаргья вай из, Бояна санна а ца дувцаш, вай ханарча турпала иллешца.
3. Зирако Бояна-м, нагахь санна цхьаннена хетадаь илли ала велча, лела йоахаргьяр ший уйлаш гаьний ткъовронашка гӀолла, е йодийтаргьяр лаьтта гӀолла, сира борз санна, е соагӀара лаьча хинна лелийтаргьяр морхашта кӀала гӀолла.
4. Йоахар цо, дагадоагӀа сона хьалхарча ханашка хинна къовсамаш. Итт лаьча тӀахецар цо цу хана гӀургӀажий ординга: лаьча тӀакхийнача гӀургӀажо хьалхагӀа илли а доаккхар къаьнача Ярослава, майрача Мстислава, касожски бӀунашта хьалхашка, урс а теха, Редеда вийнача, иштта хоза волча Святослава Романа хетадаь.
5. Бояна-м, вежарий, итт лаьча тӀахецацар гӀургӀажий ординга, — ший тӀехговза дола кулгий пӀелгаш ӀотӀадохкар цо дийнача мерзаштӀа, уж шоаш дека долалора, аьлашта сий кхайкадеш.
6. ДӀайолаергья вай, вежарий, ер повесть къаьнарча Владимигара даьнна, ший низаца хьаькъал диза, деналца дог чӀоагӀдаь волча таханарча Игорага кхаччалца;
7. шийха бӀубенна, тӀом бе кийча волаш, дигар цо ший майра бӀунаш Половецки лаьтта, Эрсий лаьтта духьа.
8. Хьалхьаьжар тӀаккха Игорь сийрдача малхагахь, БӀаргабайра ший бӀухой, боадоно хьулабаь.
9. Аьлар тӀаккха аьло Игора ший хьамсарча новкъосташка:
10. «О са вежарий, са хьамсарара новкъостий! ГӀойле я вайна делча, есарал долхачул;
11. тӀаховша, вежарий, шоай коачача дынаш тӀа, хьожаргда вай цу сийнача Донага мукъагӀа».
12. Данзар аьло хьаькъало яхар, сийлахь-доккхача Дона тӀара хий мала дог оттарца, теркал ца еш йитар шийна хинна белгало.
13. «Безам ба са, — аьлар, — Половецки арен доазув хаддача сай гемакх кагбе; безам ба, русичи, шуца цига е сай корта Ӏобилла, е тажаца хий мала́ Дона тӀара».
14. О Боян, ширача заман новцӀолг! Илли Ӏа оаларе, новцӀолг, цу хьалхарча хана тӀемаш тӀа ахар хестадеш, хьайна дагаувттача гаьна тӀа гӀолла масса лелаш, хьаькъалца морхашка кхаччалца урагӀа ухаш, укх замалахь шинна а оагӀорахьара даьккха сий, цаӀ даь вӀашагӀа тохаш, Трояна ларрагӀа аренех чакхъювлаш, лоамашкахьа кхесташ.
15. Игорах лаьца илли ала доагӀар Бояна, Велеса тӀехьено, укх дешашца:
16. «Дарц дац шерача аренашка гӀолла лаьчаш тӀадоаладаьр — хьаргӀий ордингаш я сийлахь-доккхача Донагахьа масса дӀаухараш».
17. Е хьо волавалавезар, Велеса тӀехьенах вола ашархо Боян, хьай илли ала:
18. Говраш Ӏех Сула яхача хин дехьа — сий кхайкаду Киеве; турбаш лекх Новгороде — бӀухой латт Путивле».Игорь ва хьежаш ший хьамсарча вешийга Всеволодага.
19. Аьлар цунга тӀаккха хьагӀ мо низ болаш волча майрача Всеволода:
20. «Цхьа воша, цхьа сийрда дуне — из хьо ва, Игорь! Шаккхе а Святослава къонгаш да вай!
21. Нувраш тахка, са воша, хьай эраш санна массача говраш тӀа,
22. Саяраш хӀаьта Курске я, хьалхагӀе а нувраш техка, кийчча латташ.
23. Са курянеш хӀаьта ба башха дика бӀухой, турбай оазашца чӀоагӀбенна, тажашта кӀала хьалкхебаь, гемакха бовхьа тӀара кхача биаь,
24. наькъаш царна довз, аьлеш мичад хов, цар Ӏадарч эза латт, Ӏадарчий бетташ дийла да, товраш ирдаь да;
25. шоаш уж, сира берзлой санна, лел ара гӀолла, говраш хехкаш, шоашта сий, хӀаьта шоай аьла сийле яккхар духьа».
26. ТӀаккха аьла Игорь, дошоча лийта чу ког а баьккха, волавеллар шаьрача ара гӀолла.
27. Малхо боадонца никъ къайлабоахар;
28. бийсано, ди къувкъадеш, оалхазараш сомадаьхадар;Ӏехадаьлар оакхарий,
29. гаьна бовхьа тӀа кхайк див а, ладувгӀар дех цо ца довзача лаьттага, Эдалга, Поморьега а, Посульега а, Сурожуга а, Корсунга а, иштта хьога а, Тмуторокански бӀалгӀа!
30. ТӀаккха байдар половцаш доацача наькъашка гӀолла сийлахь-доккхача Донагахьа: вордаш я цӀувзаш бийсан юкъе, човхаяь гӀургӀажаш санна. ХӀаьта Игора буг ший бӀухой Донагахьа!
31. Оалхазараш, цунна бала кхайкабеш, кхесташ да нажаш тӀа гӀолла; берзлой я ӀувгӀаш, ди къувкъаш санна, аьлешка гӀолла: аьрзеша, цӀогӀарч детташ, оакхарий тӀахьех тӀехкаш яа; баьде-цӀе бос болча турсашта Ӏехаш да цогалаш.
32. О Эрсий лаьтта! Хьом-м хӀанз аргӀа дехьа да!
33. Дукха гов бийса, дӀа ца йоалаш.
34. Сердал ессар анаюхе, боадано хьулаяьй аренаш.
35. Тхьайсад новцӀолгий иллеш, хьайнай хьаргӀий гӀараш.
36. Русичиша дӀакъайлар баьде-цӀе бос болча турсашца йоккхий шаьра аренаш, шоашта сий, хӀаьта аьла сийле яккхар духьа.
37. Паьраска дийнахьа сецца Ӏоэтар цар половецки сийдоаца бӀунаш, тӀаккха, тӀаьскаш санна ара гӀолла дӀа а баьржа, бодабир цар половецки хоза мехкарий, хӀаьта царца дихьар дошо, башха дика дукха мах бола кӀадаш а.
38. ТӀатесса кхоллараш, плащаш а, кетараш а. Догамаш даь йола тайп-тайпара половецки хӀамаш Ӏо а ехкаш, тӀаьш дехка болабеллар уж ушалаш тӀа гӀолла, иштта кхы а дуккха хотташ болча моттигашка гӀолла а.
39. Баьде-цӀе бос бола даздар, кӀай байракх, баьде-цӀе бос бола бунчакх, дото геми — Святослава майрача воӀа!
40. Арен тӀа набара тар кхийтта латт Олега майра тӀехье! Гаьна кхаьчай!
41. Халахетийта кхеяьяцар из лаьча а, маккхала а, хьона а, Ӏаьржа хьаргӀа, сийдоаца йовсар половец!
42. Гзак вода, сира борз санна, масса, хӀаьта Кончако дӀахьокх цунга сийлахь-доккхача Дона тӀа бода никъ.
43. ШоллагӀча дийнахьа сецца цӀий мо цӀийеннача анаюхера сердала белгало ера;
44. форда тӀара йоагӀа Ӏаьржа морхаш, къайлабаккха гӀерт биъ малх, хӀаьта царна юкъе сийна тӀоаш да сегаш.
45. Ди къовкъаргда геттар чӀоагӀа, тӀаьскаш санна делха долалургда догӀа сийлахь-доккхача Донагахьара!
46. Уккхаз вӀаши каглургда гемакхаш, уккхаз аьрхӀалургда товраш, половецки тажаш тӀа деттаденна, Каяла яхача хи тӀа, сийлахь-доккхача Дона юххе!
47. О Эрсий лаьтта! Хьо-м хӀанз аргӀа дехьа да!
48. Гой, михаш да, Стрибога тӀехье, форда тӀара, тӀаьскаш санна, Игора майрача бӀунашта духьала хьекхаш.
49. Лаьтта эг, хиш Ӏаьржа доагӀа, демо къайлаяьхай аренаш,
50. байракхаша йоах: половцаш боагӀа Донагахьара а, фордагахьара а,
51. массайолча оагӀонашкахьара гобаьб цар эрсий бӀунашта.
52. ШайтӀай цӀозо дӀакъайлай, шоай цӀогӀарч детташ, аренаш, хӀаьта майрача русичиша — шоай баьде-цӀе бос болча турсашца.
53. Бирса хьагӀ Всеволод! Хьо латт тӀема юккъе, тӀаьскаш детташ тӀемхошта, товрошца зов делла, уж тажашта ӀотӀадетташ!
54. Ӏа ды дӀахаьхкка-хаьхкачахьа, хьай дошо таж къегийташ, половецки сийдоацача йовсарий кортош да дадаш.
55. ЦӀийдаь тийсача товрашца хедадаьд Ӏа аварски тажаш, бирса хьагӀ Всеволод!
56. МалагӀча човнах кхералургва, вежарий, сий а, боахам-хьал а, Чернигов гӀала тӀара даьй дошо Ӏарш а, шийна езаш, хьамсара йолча Глеба йиӀий оамалаш а гӀулакхаш а дицденнар?
57. Лаьттад Трояна бӀаьшераш, дӀадахад ЯрославгӀар шераш, тӀемаш тӀа ихав Олег, Святослава Олег.
58. Из Олег ва из-м ший товраца цатоамаш доахаш лийннар а, тӀаьскаш лаьтта дӀадийннар а.
59. Тмуторокань яхача гӀалий тӀа дошоча лийта чу цо ког баьккхача,
60. цун зов дӀахозар хьалхагӀа ваьхача сийлахь-воккхача Ярослава,
61. хӀаьта Всеволода воӀо, Владимира, ший лергаш дӀакъувлар Ӏурра-Ӏура Чернигове.
62. ХӀаьта Вячеслава Бориса валар нийсделар, из сов куравалар бахьан долаш, баьццара кхоллар кӀала тессар майрача, къонача аьла Канина яхача хин берда тӀа, цо Олега халахетар дар бахьан долаш.
63. Святополко амар дир, ший да цу Каялера венгерски йоргӀача говрашца Киеве, Супа Софи яхача элгаце хьавоалаве, аьнна.
64. Цу хана, Горислава Олег волча хана, дӀа а дувра, хьатӀа а дувлар къовсамаш, хӀалак хулаш доагӀар Даждьбожа тӀехьен вахар; аьлашта юкъе дувлача къовсамаша лоацйора адамий ханаш.
65. Цу замалахьа Эрсий лаьтта наггахьа мара хьахазацар ахархой оаз, цхьабакъда, хьаргӀаш-м хулар кастта-каста цӀогӀарч детташ, декъий декъаш вӀаши шоайла, хӀаьта чхьовкаша шоай гӀараш йора, фос яккха яха кийчлуш.
66. Иштта хиннад хьалхарча хана тӀемаш тӀа ахар а, тӀемаш дар а, цхьабакъда, ер санна тӀом-м бувцаш а хезабац! Ӏуйран сецца дӀадоладенна сарралца, сарахьа дӀадоладенна сахиллалца дӀа-са ухаш цӀийдаь тӀаьскаш, товраш, тажаш тӀа детталуш, зовне декаш, «къарссе» эггӀаш болата гемакхаш
67. цу йовзаш йоацача арен тӀа, Половецки лаьтта юккъе. Говраша баргаш тӀадеттача Ӏаьржача лаьтта дӀайийра тӀехкаш, цӀий ӀотӀаухийташ: бала хинна хьатӀаяьлар уж Эрсий лаьтта.
68. Фу гӀар-тата да, фу зов да
69. са а хиллалехьа сона гаьннара хьахозаш дар? Ший бӀунаш юхадерзаду Игора, хӀана аьлча, къахет цунна ший хьамсарча вошах Всеволодах.
70. Ди даьккхар латаш, цхьаькха ди а даьккхар латаш; кхоалагӀча дийнахьа делкъаха тӀаотташ лийгар Игора байракхаш.
71. Уккхаз хьийдда сиха доагӀача Каяла берда тӀа къаьстар ши воша;
72. уккхаз тоъанзар цӀийца ийна чхьагӀар;
73. уккхаз той хадийтар майрача русичиша: моладир захалашта, шоаш хӀаьта бийшар Эрсий лаьтта духьа.
74. Буц Ӏочуоллаеннай къахеташ, га а латт, чусоттаенна, бале йийрза.
75. Сакъердам боацаш ха ма йий, вежарий, хӀанз вайна эттар, Эскар къайла ма даьккхадий цу яьссача арено.
76. МоастагӀал-вас эттар Дажьбожа тӀехьен эскарашта юкъе, Трояна лаьтта ессар из, йоӀ йоссаш санна, ткъамаш детта яьлар, гӀургӀаж санна, Дона юххе сийнача форда тӀа; хий дӀа-са тувсаш, лелхайир шортта беркат долаш хинна ханаш.
77. Сецар аьлаша сийдоацача йовсарашта духьала лоаттабаь къовсам, хӀана аьлча, аьлар вошо вешийга: «Ер са да, вож а са да». Болабеллар аьлаш тӀаккха, хӀамма а доацачох, «геттара дездеш» дувца, шоашта юкъе латта цатоамаш кхы а чӀоагӀдеш, кӀоаргадеш.
78. ХӀаьта сийдоацача йовсараша коталонаш йоахар, масса йолча оагӀонашкахьара тӀа а ухаш Эрсий лаьтта.
79. О, гаьна кхаьчад лаьча, оалхазарашта етташ, — форда тӀа!
80. Юха денбулургбац Игора майра бӀу!
81. Карна кхаьчар цунга, Желя а яьржар Эрсий лаьтта гӀолла
82. цӀи ийца, чу цӀи йоагача муӀаца. Белха баьлар эрсий истий, тӀехьа а оалаш:
83. «Вай хьамсара хиннараш кхы вайна хьахулача бац, дийцадар аьнна, уйланца тӀакхоачача бац, бӀаргашта бӀаргагуча бац, хӀаьта дошохи дотохи вай вӀалла а кулг тохалга а яц!»
84. Узамаш де йолаеллар, вежарий, Киев, бала кхаьча, Чернигов а, цатоамаш хинна.
85. Сагото дӀаяьржай Эрсий лаьтта гӀолла; йоккха гӀайгӀа ессай Эрсий лаьтта.
86. ХӀаьта аьлаша шоайла вӀаши къувсар,
87. хӀаьта сийдоацача йовсараша, Эрсий лаьтта гӀолла кхесташ, коталонаш а йоахаш, хӀара цӀен тӀара бӀарашдуарга цхьацца цӀока йоаккхар йоала.
88. ХӀана аьлча, Святослава цу майрача шин воӀо Игореи Всеволодеи тийшаболх беллар шоашта юкъе, шоайла вӀаши къувсаш, хӀаьта уж тебир цар дас — бирсача, сийлахь-воккхача киевски Святослава ший кхерамца: кхаьчар из
89. ший низ болча бӀунашцеи болата товрашцеи, ваьлар Половецки лаьтта, ӀотоӀадир довкъаши аьлеши, дӀаӀаьржадир хиши Ӏамарчи, докъадир тоатолаши ушалаши. ХӀаьта форда юхера вена сийдоаца йовсар Кобяк аракхессар, мух хьайча санна масса, половецки доккхача аьшка бӀунашта юкъера: тӀаккха вежар Кобяк Киев-гӀалий тӀа Святослава цӀеношка.
90. Укхаза немцаша а, венецианцаша а, укхаза грекаша а, чехаша а иллеш доах, Святослава сий кхайкадеш, тӀехбеттамаш ду аьла Игора, цо половецки хи чу — Каяла бухе — рузкъа-боахам чутассара, дошо Ӏочу мохкадара.
91. Уккхаза аьла Игорь дошо нувра тӀара лаьва нувра тӀа хайра.
92. Сагото ессар гӀалий чухьенашка, бижар сакъердам.
93. ХӀаьта Святослава цхьа тамашне гӀа бӀаргадайра
94. Киеве, лоамашка. «Ер бийса, — йоах, — сарахьа дӀадоладенна, Ӏаьржа кхоллар тӀахьерчадеш яьккхар аз, турса дахчах баьча маьнге тӀа уллаш;
95. сийна чхьагӀар хьакхувдадора сога, балийца ийна;
96. са накха тӀа ӀотӀамехкадора кхыча мехкашкара баьхкача цу сийдоацача наьха тӀаьскаш чулеладеча даьссача бетташкара боккха бурилг бола жовхьараш,
97. со хьеста а хьесташ. ГӀайба боацаш да хӀанз дошо даьккха бухь бола са гӀала чура илгаш.
98. Сарахьа дӀайолаенна бийса чакхъяллалца Плесеньска юхе цӀогӀарч детташ хилар Ӏаьржа хьаргӀаш,
99. хьу латтар цига, Киянь яхача хин ийстте, дӀаяхар уж, хьаргӀаш, сийнача фордагахьа».
100. Аьлар тӀаккха бояраша аьлага:
101. «Бало кӀала дитад хьа хьаькъал, аьла;
102. уж-м ши лаьча ма дий цу шоай даьй дошо Ӏарша тӀара гӀаьттараш, Тмуторокань яха гӀала яккха е тажаца Дона тӀара хий мала, аьнна. Лаьчий ткъамаш хоада ма даьдий сийдоацача йовсарий товраша, хӀаьта шоаш а дӀабийхкаб уж аьшка гӀабашца».
103. Баьде яр кхоалагӀча дийнахьа: дӀабайра ши малх, дӀаяйра лепаш хинна шаккхе зӀи а, царца ши къона бутт а — Олеги Святослави — боадонна къайла а баьнна, чубессар форда чу, доккхача деналца айдаллийтар хинови яха малхбоалехьара халкъаш.
104. Цу Каяле цу хи тӀа къайлаяьккхар сердал боадано —
105. дӀабаьржар половцаш Эрсий лаьтта гӀолла, ферхий кӀаьзий санна.
106. Эхь тӀадера сийленна;
107. тӀаэттар Ӏазап мукъаленна,
108. лаьтта ӀотӀакхийттар див.
109. Ашараш лекха болабеллар тӀаккха готски хоза мехкарий сийнача форда берда тӀа: эрсий дошоца зов делла, хестаеш ба Бус ваьха зама, чӀир лехара дага ба Шарукана тӀера.
110. Вай-м хӀаьта, са новкъостий, сакъердача дац!
111. ТӀаккха сийлахь-воккхача Святослава дожадир ший дошо дош, бӀаргий хишца вӀаши ийна, аьлар цо:
112. «О са бераш, Игори Всеволоди! Хьалха доладеллар шо Половецки лаьтта, товрашца низ а беш, шоашта сийле леха. Цхьабакъда, сийле яккханзар оаш шоаш котдовларца, сий даккханзар Ӏодахийтара цар бӀеха цӀий.
113. Шун денал дола дегаш кхеллад, тувсаш, чӀоагӀача болатах, майралца вӀаши увш.
114. Фуд оаш хӀанз тӀаденар са дото бийрзача керта?
115. Низ а болча, вӀаьхий а волча, шортта бӀухой а болча са веший Ярослава деш хинна доал дац хӀанз сона гуш, шийца черниговски бояраш а, воеводаш а, татранаш а, шельбираш а, топчакаш а, ревугаш а, ольбераш а болаш. Цар-м, турсаш а доацаш, иккий ларбакъаш чу дехкаш леладеча урсашца, цӀогӀанца эшаду бӀунаш, дӀакхайкаеш шоай даьдаьй сийле.
116. Цхьабакъда, оаш аьлар: «ДӀагойтаргда вай воай къонахчал: хьалха хинна сийле хьайоаккхаргья вай воашта, хӀаьта хургйола сийле дӀаекъаргья воайла вӀаши!»
117. Цецдувла доагӀий, вежарий, къоано къонваларах?
118. Лаьчо а, бедар хийцача, гаьна доах оалхазараш, лелхадийя: хӀама юхе дайтац ший бӀина.
119. Цхьабакъда, водар да-кх — аьлаш бац-кха сона новкъостал деш:
120. во айттай ханаш.
121. Гой, цӀогӀарч да Римове детташ половецки товрашта кӀала, хӀаьта Владимир ва узамаш деш, човнаш яь дегӀа.
122. Сагото а гӀайгӀа а кхаьчай Глеба виӀийга!»
123. Сийлахь-воккха аьла Всеволод! ВӀаштӀехьдаргдацар-хьогӀ хьа, дагахьа мукъагӀа, ткъам техха хьа а вена гаьннара, хьай даьдаьй Ӏарша доал де ха?
124. Хьо ма вий Эдал-хий пескашца дӀа-са доаржаде, хӀаьта Дон, тажашца хьа а ийдеш, Ӏомоссаде могаргдолаш!
125. Нагахь санна хьо укхаза валаре, мицкхала-зирратал мах хургбацар лай болча кхалнаьха, кхы а кӀезигӀа мах хургбар лай болча маӀнаьха.
126. Хьо ма вий берда тӀа тӀахехка могаш дийна гемакхаш — Глеба денал дола къонгаш.
127. Хьо, майра, бирса Рюрик, хьо а Давыд! Шун бӀухой бацар уж, дошо даьккха тажаш тухкаш, цӀийла кийрчараш?
128. Шун денал дола бӀухой бацар уж, ца йовзача арен тӀа, цӀийдеш тийсача товрашца човнаш яь, хьагӀаш санна цӀогӀа дийттараш?
129. Дошоча лийташ чу даха, новкъостий, шоай когаш, вайна даь укх ханара эхь духьа, Эрсий лаьтта духьа, Святослава гӀорваьнна майрача виӀий Игора яь човнаш духьа чӀир лехара.
130. Галицкий Осмомысл Ярослав! Лакха вагӀа хьо хьай дошо тӀатеха хьадаьча Ӏарша тӀа, хьаллаьца хьай аьшка бӀунашца Венгерски лоамаш, паччахьа никъ бийхка, Дунай-хи тӀара наӀараш дӀакъайла, денал дӀагойташ морхаш тӀа гӀолла, доал деш Дунай-хи тӀа кхаччалца.
131. Хьа кхерамаш дӀадаржаш латт лаьтташка гӀолла, Киева хьаелл Ӏа коанаӀараш, хьай цӀен дошоча Ӏарша тӀара етт Ӏа лаьтташта дехьарча салтанашта.
132. ДӀатоха, хьа возал, Кончака, сийдоацача лаьва, Эрсий лаьтта духьа, Святослава гӀорваьнна майрача воӀа Игора яь човнаш духьа!
133. ХӀаьта хьо, майра, бирса Роман, хьо а, Мстислав! Майрача уйлано тӀахьех шун хьаькъал котало яккхара.
134. Лаккха айлу хьо, уйла, деналца котало яккхара, михаца ловзаш доагӀа лаьча санна, майрра оалхазар эшадара.
135. Болаш ма бий шун аьшка кӀантий, латински тажаш тӀатухкаш. Лаьтта оагадаллийтар цар, дуккхача а мехкаша — хиновас, Литвас, Ятвягаса, Деремеласа, половцаша а Ӏочудерзадир шоай гемакхаш, хӀаьта шоай кортош Ӏодехкар цар болата товрашта кӀала.
136. Цхьабакъда, о аьла Игорь, дӀаяйра маьлха сердал, диканна дожадаьдац гаьно шийна тӀера гӀа:
137. Рось а Сула а яхача хиш тӀара гӀалаш вӀаши йийкхар шоайла. Цхьабакъда, Игора майра бӀу юха денбеча бац!
138. Дон кхайк хьога, аьла, кхайк из аьлашка а, котало яккхара тӀахьехаш.
139. Ольгова къонгаш, денал дола аьлаш кхийра тӀем тӀа кхача…
140. Ингвари Всеволоди, Мстислава кхоккха воӀи, дац шо эсалча бӀена чура даьнна лаьчаш! Коталонашка хьажжа дийкъанзар оаш шоашка кхаьча лаьтташ!
141. Мичад-хьогӀ шун дошо тажаш, польски гемакхаш а турсаш а?
142. ДӀакъовла арен коанаӀараш шоай ирача тӀаьскашца Эрсий лаьтта духьа, Святослава гӀорваьнна майрача воӀа Игора яь човнаш духьа!
143. Сула а дагӀац хӀанз Переяславль яхача гӀалагахьа, ший дото талгӀешца ловзаш, Двина а ушал хинна доагӀа цу бирсача полочаношта, сийдоацарий цӀогӀарч хозаш.
144. Алхха цхьан Изяслава, ВасильковгӀар воӀо мара зов даккханзар, ира товраш детташ литовски тажаш тӀа, ший даьдаь Всеслава сий ӀотоӀадир цо, хӀаьта ше баьде-цӀе бос болча турсашта кӀала цӀийша яьккхача баьца тӀа вожавир шийна дуккхавезачунца литовски товраша,
145. тӀаккха вокхо аьлар:
146. «Аьла, хьа новкъостий къайлабаьхар оалхазарий ткъамаша, хӀаьта цӀий оакхараша дӀамеллар, мотт хьекхаш!
147. Воша Брячислав вацар укхаза, Вацар Всеволод а — шоллагӀвар. Иштта из ше цхьаь волаш даьлар цун жовхьара са майрача дегӀа чура дошо гизгаш чу гӀолла.
148. Дижад наьха лер, бижаб сакъердам, Ӏехаш я городенски турбаш!
149. Ярослава еррига тӀехье, Всеслава тӀехье а! Ӏочуоза шоай байракхаш, бетташ чу дохка шоай аьча товраш,
150. хӀана аьлча, даьлар шо шоай даьдаьй сийленах.
151. Шо ма дарий уж, шоайла вӀаши къувсаш, уж сий доаца йовсараш Эрсий лаьтта, Всеслава хьал-рузкъа тӀакъувда баьхараш.
152. Шоана юкъера къовсамаш бахьан долаш къизал тӀа ма ерий вайна Половецки лаьттара!
153. Трояна ворхӀлагӀча бӀаьшера кхаж тессар Всеслава ший хьамсарча йоӀа.
154. Говзалца, говраш лургйолаш барт чӀоагӀ а баь, ди хаьхкка вахар из Киев-гӀалий тӀа, гемакха бухь хьокхабалийтар цо киевски дошоча Ӏаршах.
155. Хаьхкка вахар из цигара, бирса аькха санна, бийсан юккъе Белгородера, сийнача боадонна юкъе хьулавенна,
156. даьккхар цо ираз, кхозза хӀама тохарца хьайийллар Новгорода коанаӀараш, йохайир Ярослава сийле,
157. ды дӀаэккхийта вахар, борз санна, Дудутокера Немигагахьа. Немиге Ӏотувс кортош, цӀовнаш деш, Болата зӀанарашца оард, хьетте Ӏодехк вахар, са эгадеш дегӀа чура.
158. Дикадар дацар Немига цӀийха дизача бердаш тӀа дӀадийнар — Эрсий къонгий тӀехкаш яр.
159. Аьла Всеслав вар наьха гӀулакхашка хьожаш, аьлаш гӀалашка дӀанийсбеш, ше хӀаьта бийсан, борз санна, лелаш: Киевера кхоачар из Тмуторокана йистошка, сийлахь-воккхача Хорса никъ хоадабе кхувр цун берза боралца.
160. Цунна лаьрхӀа сецца Полоцке Супа София яхача элгаце гургалаш тохар, нах Ӏурре тӀахьехаш, хӀаьта цунна цар зов дӀахозар Киеве.
161. Ший майрача дегӀацара са цхьацца долча хӀамах сакхеташ дале а, балаша садуар цун каст-каста.
162. Дукха ха я хьаькъал долча Бояна цунна байт яьккха:
163. «Говзавар а, кхеташ вар а, маькара оалхазар а Даьла кхелах дала йиш яц».
164. О, узамаш дергда Эрсий лаьтто, дагаухаш хьалхара ханаш, хьалхагӀа хинна аьлаш а!
165. Хьастамашца дӀатӀатоха йиш йолаш вацар киевски лоамашта из къаьна Владимир:
166. ХӀанз-м хӀаьта дӀаайттад РюриковгӀар бӀунаш, иштта вожаш а — ДавыдовгӀардараш, цхьабакъда, байракхаш-м къаьст-къаста лест цар.
167. Дек гемакхаш!
168. Дуная тӀа хозаш я Ярослава йиӀий оаз, ек Ӏурре а, цхьаь йиса бекарг санна:
169. «ГӀоргья со, — йоах, — бекарг санна Дуная тӀа гӀолла, гӀаьтта,
170. Каяла-хи чу тӀоададергда аз сай даьре коара,
171. ӀоцӀенаергья аьлан низ болча дегӀа яь човнаш».
172. Ӏурре елх Ярослава йоӀ, Путивле пена тӀа яьнна, тӀехьа а оалаш:
173. «Ва мух, ва сиха мух! ХӀана хьекх хьо, хьа возал, юхьдухьал?
174. ХӀана детт Ӏа хиновски тӀаьскаш, хьай дайча ткъамашца хьалестадеш, сона везачун бӀухошта?
175. Кхоачам бацар хьона, сийнача форда тӀа кемаш теркош, морхашта кӀала хьийкхача?
176. ДӀа хӀана боаржабир Ӏа, хьа возал, къажа тӀа гӀолла со сакъердам?»
177. Ӏурре елх Ярослава йоӀ Путивле пена тӀа яьнна, тӀехьа а оалаш:
178. «О Славутича Днепр! Хьо доагӀа Половецки лаьтта гӀолла, тӀо-лоамех чакх а даьнна,
179. Ӏа кхийлад хьайца Святослава кемаш Кобяка бӀу латтача дӀакхаччалца.
180. Хьавоалаве хьай, хьа возал, сона везаш вар со йолча, аз сецца цунгахьа форда тӀа гӀолла бӀаргий хий Ӏоухийтаргдоацаш».
181. Ӏурре елх Ярослава йоӀ Путивле пена тӀа яьнна, тӀехьа а оалаш:
182. «Сийрда, кхозза кхы а сийрда малх! БӀайха а чӀоагӀа хоза а ба хьо массанена:
183. хӀана ӀотӀахьежаю Ӏа, хьа сийлал, хьай йӀаьйха зӀанараш са хьамсарчун бӀухошта? Цар Ӏадарч Ӏогоамденнад хий доацача цу ара, балано дӀакъайлад Ӏадсаькхий бетташ а».
184. Форд хьайра бийсан юккъе, дуӀа доагӀа, морхаш санна. Половецки лаьттара Эрсий лаьтта, даьй дошоча Ӏарша тӀа вуга никъ хьахьех Дала аьлага Игорага.
185. ДӀаяйра саррахьа маьлха зӀанараш. Игорь наб еш ва, Игорь фийла ва, Игорь юсташ ва дагахьа сийлахь-доккхача Донагара зӀамигача Донецага кхаччалца йола аренаш.
186. Бийса юккъе Ӏовлара шок техар ший дынага хин дехьара, аьла дӀахозаргдолаш: аьла Игорь хила йиш яц есаралла вига!
187. ЦӀогӀарч даьлар, оагаделлар лаьтта, теркаяьлар буц, тохабеллар половцаш.
188. ХӀаьта аьла Игорь вахар, говр хаьхкка, эрз болчахьа, цӀицайоаккхарг санна, вахар хий долчахьа а, кӀай хинбоабашк санна.
189. Кадай тӀахайра, эр санна, коачача дына, тӀера а вессар, борз санна.
190. ДӀаведар из Донеца гола тохачахьа, вахар, лаьча санна айвенна, морхашта кӀала гӀолла, гӀажаш а гӀургӀажаш а йоаеш мартана а, моака а, пхьера а.
191. Игорь лаьча санна водандаь, борз санна ведар Ӏовлар а, шийла тхир Ӏолегадеш: шинне а оттаяь, лийгар цар говраш.
192. Донеца йоах:
193. «О аьла Игорь! Везвергва хьо чӀоагӀа, бакъда, Кончак-м гоамлургва, хӀаьта Эрсий лаьтта паргӀато оттаргья».
194. Игора йоах:
195. «О Донец! Дездергда хьо чӀоагӀа, хьай талгӀешца аьла Ӏа воалаварах, хьай доточа бердаш тӀа баьццара буц цунна кӀала Ӏа ехкарах, баьццарча гаьна кӀала дӀайхача дохкашца из Ӏа хьерчаварах;
196. Ӏа лоравир из, хи тӀа хинбоабашк санна, талгӀеш тӀа хин оалхазараш санна, михаша кераш санна».
197. Иштта дац, йоах цо, дода хий Стугна: доккха ца доагӀе а, чулоац цо шийна кхыдола зӀамига хиш, тоатолаш, шерлу, даьрже кхаьчача; аьла вола зӀамсаг Ростислав чувихьар цо. Днепра Ӏаьржача берда тӀа
198. аьла хиннача зӀамсага Ростислава тӀехьа елхаш я Ростислава нана.
199. Ӏоматара дихьад зизаш гӀайгӀано, га а, сагото ена, ӀотӀаоллаеннай лаьтта.
200. Къажкъайгаш яц уж Ӏехаяьннараш — Гзак ва Кончакаца Игора ларах воагӀаш.
201. Цу хана цӀогӀарч деттацар хьаргӀаша, дӀатийнаяр чхьовкаш а, гӀараш еш яцар къажкъайгаш а,
202. алхха бӀехалаш мара дацар, текхаш лелаш. Хенах зӀокьеттаргаша, таташ деш, хьахьокхар додача хигахьа бода никъ, новцӀолгаша а шоай сакъердаме ашарашца хьахойтар сахулаш латталга.
203. Аьлар Гзака Кончакага:
204. «Нагахь санна лаьча бӀина тӀа доде, воай дошо тӀаьскаш теха, ювргья вай лаьчан кӀориг».
205. Аьлар Кончака Гзакага:
206. «Нагахь санна лаьча бӀина тӀа доде, тӀеххоза йоӀ югийтаргья вай лаьчан кӀоригага».
207. ТӀаккха аьлар Гзака Кончакага:
208. «Нагахь санна тӀеххоза йоӀ вай цунга югийте, дусаргда вай лаьчан кӀориг а йоацаш, тӀеххоза йоӀ а йоацаш, хӀаьта оалхазараш долалургда вайна етта вай Половецки арен тӀа».
209. Аьлар Боянеи Ходынеи, аьла Олега дукха безаш болча Ярослава ширача ханара Святослава илланчаша:
210. «Хала да керта, баламаш ца хилча, ДегӀа бала ба, корта ца хилча», — иштта да Эрсий лаьтта а, Игорь воацаш.
211. Малх ба сигала хьежаш, иштта ва аьла Игорь Эрсий лаьтта;
212. Дунай тӀа ашараш лекх мехкараша, форда тӀех а ювлаш, Киеве дӀахоз цар оазаш.
213. Игорь вода Боричеве гӀолла Супа Богородица Пирогощей яхача элгаце.
214. ГӀадъяхай юрташ, сакъердам эттаб гӀалашка.
215. Иллеш доах къаьнача аьлашта, къонабарашта а даккха доагӀа:
216. «Сийле хийла Святослава Игора, хьагӀ мо чӀоагӀа волча Всеволода, Игора Владимира!»
217. Могаш-маьрша хилба аьлаш а цар хьамсара новкъостий а, арахьара тӀаухача сийдоацача йовсарашца керастий духьа къовсам лоаттабара!
218. Сийле хийла аьлашта, цар хьамсарча новкъосташта а! Амин.
Веннача Иван Петрович Белкина повесташ.
Ахархо-йоӀ
МоллагӀа барзкъа тӀадийхача а, Душенька, хоза я-кх хьо.
Гаьна уллача вай цхьан губерне яр Берестов Иван Петровича имени.
Къона волаш гварде гӀулакх деш хиннав из, 1797 шу долалуш отставке а ваха, шоай юрта цӀавахав, хӀаьта цу хана денз цигара ара ца воалаш ваьхав.
Цхьа къе дворянка йоалаяь хиннай цо, из еннай бер деш ер арахьа дӀаваха цӀагӀа воацаш.
Боахама гӀулакхашка ер леллаше кастта гӀайгӀа а дӀаяьнний.
Цо ший планагӀа цӀенош а хьалдаьд, маша беш йола фабрика а ше волча Ӏойиллай, хьатӀабоагӀа пайда а кхозза айбеннаб, ерригача околотке шийх хьаькъал долашагӀвар лоархӀаш а хиннав, из волча шоай дезалаш а жӀалеш а долаш хьоашалгӀа ихача лоалахошта а иштта хеташ хиннад.
ХӀара денна плиса куртка а йийха лийннав из, цӀейш долча хана цӀагӀа хьабаьча маьшах яь сюртук ювхаяьй; расход ше дӀаязъеш хиннай, «Сенатски ведомосташ» мара цхьаккха дешаш а хиннадац.
Мадарра аьлча, из везаш хиннав сонта оамал йолаш лийрхӀа, вале а.
Цунца барт ца товш хиннав цхьа Григорий Иванович Муромский, цунна гаргара ваха лоалахо.
Из бокъонца вола эрсий хиннав.
Ший именех доккхагӀдола дакъа Москве гӀолла лелаш диа а диаь, цу хана сесаг дӀаяьннай цхьаь а виса хьавена хиннав из ший юхейисача юрта, цига кердача тайпара дӀадоладаьд вахар.
Английски беш дӀаегӀай цо, ерригаш хӀана яц аьнна ший юхейиса доходаш цунга дӀаухийташ хиннай цо.
Английски жокеяш мо хӀамаш тӀаювхаш хиннаб цун говраш лелаю Ӏуй.
Цун йоӀага хьожаш хиннай мадам англичанка.
Ший кхашта гӀулакх а английски методагӀа деш хиннад цо,
Цхьабакъда наьха тайпара эрсий ялат хьувкъаргдац,
хӀаьта расходаш дуккха кӀезигьяь яле а, Григорья Ивановича доходаш тӀакхетацар;
цунна-м юрта а корайоагӀаш хиннай наьха керда декхараш хьахьоарчоргдола моттигаш; из деррига дале а Ӏаьдала саг лоархӀаш хиннавац из, хӀана аьлча шоай губернерча помещикех имени Опекунски Совете эггара хьалха дӀачулулга дагадехар цунна: цу хана чӀоаггӀа чоалхане а майра а оборот я аьнна хеталуш хиннар.
Цунах хӀама ала гӀерташ хиннача нахах берригнел чӀоагӀагӀа цунах оалаш хиннар Берестов вар.
Керда дӀадоладаь хӀама гоама хилар цун белггала оамал яр.
Ший лоалахочун англомане хьакъехьа из могаеш хӀама ала а магацар цунна минут ме йоал из ӀотоӀавеш къамаьл де моттиг кора а йоагӀар.
Хьаьшага ший доалахьа дар дӀахьокхаш вале, ший боахам могабича оалаш хиннад:
«Бакъда! — шийна ца лой а вела а къеж оалар, — са дар лоалахочун Григорья Ивановича дар санна дац.
Мичара могаргда тхона английски тайпара боахам бохабе!
Эрсий тайпара диза мукъа хуладалар тхо».
Уж а царна тара бола а бегаш лоалахоша гӀо а деш, Григорья Ивановича дӀахозийтар хӀамаш ӀотӀадетташ а боашхаш а.
Англомана уж Ӏоттараш лоалацар вай журналисташта лоалуш санна мара.
Из корзагӀвоалар. шийна Ӏоттар ечох ча а провинциал а, оалар.
Цу тайпара дар цу шин боахамаш леладерашта юкъе лаьтта гӀулакхаш Берестова воӀ из волча юрта венача хана.
Из *** университете деша ваьгӀа а эскаре гӀулакх де отта лерхӀаш а хиннав, бакъда да раьза вацар.
Штатски гӀулакх шийга вӀалла лелалургдоацаш лерхӀаш вар зӀамга саг.
Уж шоайла ка луш бацар, хӀаьта къона Алексей хӀанзарчоа барин а волаш ваха волавелар, мича хов эший а аьнна мекхаш а дита.
Ма дарра лаьрхӀача, Алексей-м кӀант вар.
Бакъдар аьлча, кхом а бар, нагахьа санна цун хоза тоаденна дегӀ эскара мундир цӀаккха тӀа ца ювхийташ дитача, нагахьа санна дина тӀа а хайна куралаш яра метта цо ший къонал букъ гоам а баь канцелярски каьхаташ тӀа а вагӀаш дӀайихьача а.
Чарахье бахача цун говр массаза хьалхайоагӀаш, никъ ца къоастабеш, хиларга хьежжа, лоалахоша оалар, лерттӀа а волаш истола тӀа вагӀа начальник цунах цӀаккха хургвац яхара шоаш раьза ба.
Мехкарий бӀарг локхаш бар цунгахьа, хӀаьта цхьабараш-м кӀирбенна хьожаш а бар; бакъда Алексей царца дукха хьашт долаш вацар, хӀаьта царна хетар шоаш теркал ца бара бахьан, цунна кхычахьа цаӀ езаеннай.
Ма дарра аьлча, карара кара эцаш лелаш хиннай письмоех цхьанне тӀара адрес дола список: Акулина Петровна Курочкинойга, Москве, Алексеевски монастыра духьал, медника Совельевой цӀагӀа, хӀаьта хьога чӀоагӀа дехар ду аз ер письмо А.Н.Р. дӀакхачийта.
Юрташка баьха боацача наха кхетаде хала да мел хоза ба уж уездни мехкарий!
ЦӀенача фега, шоай бешарча Ӏажий гаьний Ӏийне хьалкхийнача цар дуне а вахар а довзилга книжкашкара хьаэцар.
Юстара бувларо, паргӀата хиларо, книжкаш дешаро россиянаш болча вай хозача мехкарашта довзаш доаца хӀамаш, гӀулакхаш Ӏомадора, оамалаш йовзийтар.
Колокольчика гургал йоӀа цхьа сакъердаме хӀама дар, юхерча городе яха цӀаяр вахара бӀарчча зама лоархӀар, хӀаьта хьаьша вар-м дуккхача хана цкъаза даим а дагалоаттаду.
Бакъдар аьлча, моллагӀчун лоӀам ба цар цхьадолча тамашийна долча хӀамаех вела, бакъда тӀагӀолла дӀа а хьежа саго беча бегаша дӀадоахаргдац царех доахка белггала дика гӀулакхаш, царех керттера дараш: оамал къаьстта ший тайпара хилар, ший тайпара вахар (individualité), из доацаш, Жан-Полена хетачох, болаш бац адамий лоархӀам.
цхьанне ший тайпара (франц.)
Столицашка кхалнаха дикагӀа дийша хилар, хила йиш я; цхьабакъда дуненах Ӏомадаьр кастта шаьрду оамало, хӀаьта догаш керта тӀа тохкаю кийнаш санна цхьан тайпара хулийт.
Из алда ца латкъаш а Ӏоттар ца еш а, цхьабакъда nota nostra manet, цхьан къаьнача комментатора яздеш ма хиллара.
оаха белгалдаьр долчча дус (лат.)
Кхетаде хала дацар, Алексейх фу хета тарлора вай мехкарашта.
Из эггара хьалха царна хьалхашка эттав маьлхара а вахара цхьадолча хӀамаех дог иккха а волаш, эггара хьалха дийцар цо царна ший дӀадахача хозача вахара хьакъехьа, ший дӀаяхача бера ханий хьакъехьа; цул совгӀа сага корта тӀа а боаллаш пӀелгах боаллабу гӀоз лелабора цо.
Из деррига цу губерне чӀоагӀа керда дар.
Мехкарий эгӀабеча кхоачабаьбар цу хӀамаша.
Бакъда, кхычарел цунгахьа бӀарглокхаш хиннар са англомана йоӀ Лиза яр (е Бетси, цунах Григорий Ивановича оалаш ма хиллара).
Цар дай дӀа-юха болхаш бацар, цунна Алексей а бӀаргавейнавацар, лоалахой берригача мехкарий-м из мара дувцаш хӀама хилацар.
Цун вурийтта шу даьннадар.
Цун хьатаро бос бола чӀоагӀа хоза юхь сийрдайоахар Ӏаьржача бӀаргаша.
Из мара яцар, йолче, боча Ӏомадаь бер а дар.
Цун коачал а минот ме йоал цо ду ловзараш а даьна хозахетар, хӀаьта цун мадам Мисс Жаксон корзагӀъювлар, шовзткъа шу даьнна коачо оамал йолаш йоӀ хиннай из, бата пудра а цӀацкъамех басар а хьокхаш хиннай из, шера шозза дийше чакхдоаккхаш хиннад цо «Памела», цунах ши бӀаь тума эцаш хиннад, укх варварски Россе саготдеш енна яла йоаллаш а хиннай.
«Памела» — цу хана наха чӀоагӀа багадаха хинна английски йоазонхочун Ричардсона (1689—1761) роман.
Лизайна тӀехьа лелаш хиннай Настя; из цул йоккхагӀа а ше тӀехьа лела йоӀ санна мух хьекхачахьа уйла йолаш а хиннай.
Лизайна чӀоагӀа езар из, цунна ший еррига къайленаш гучайоахаш хиннай цо, цунца цхьана уйла еш хиннай ше де лаьрхӀача хӀаман; цхьан дешаца аьлча, Прилучина яхача юрта чӀоагӀа лоархӀаш саг хиннай, французски трагеде тӀара моллагӀа наперсница лоархӀачул чӀоагӀа.
— Пурам да сона тахан хьоашалгӀа яха, — аьннад Настяс цкъа, йоӀа хӀамаш тӀаювхаш йоаллаш.
— Алал, мича йода?
— Тучилове, БерестовгӀарга.
Поварова сесаг я цар яь ди дездеш, селхан енаяр со дӀаеха, цхьана хӀама даа.
— Гой, миштад, — аьннад Лизас — господаш ийгӀа ба, хӀаьта слугаш-м вӀаши хьоашалгӀа а ухаш лел.
— Тха фу гӀулакх да господашца! аьннад Настяс, — хӀаьта цул совгӀа со-м хьа майий, папенькина а йоацаш.
— Ӏа мича даьккхад къонача Берестовца дов; боккхийча нахага дӀакъувсийта, царна из хозахете.
— Алексей Берестов бӀаргаго хьажалахь, Настя, цул тӀехьагӀа сога дика хьадувцаргдолаш, миштав из, фу саг ва из.
Настяс дош деннад, хӀаьта Лиза сатем боацаш бӀарччача дийнахьа хьежаш яьгӀай из юхакхачарга.
Саррахьа чукхаьчай Настя.
— ЛадувгӀий Ӏа Лизовета Григорьевна, — аьннад цо цӀагӀа хьачу а йоалаш, — бӀаргавайра сона къона Берестов: дуккха бӀара а хьийжар; бӀарччача дийнахьа цхьана а хилар.
— Мишта?
Хьадувцал, хьадувцал вӀаштӀехь-тӀехьа.
— ЛадувгӀалахь; дӀадахар тхо, со, Анисья Егоровна, Ненила, Дунька…
— Мегад, хов сона.
Цул тӀехьагӀа?
— ДӀадувцийтал сога, деррига дӀадувцаргда вӀаштӀехь-тӀехьа.
ТӀаккха даа хӀама Ӏооттадаьча дӀатӀакхаьчар тхо.
ЦӀа дизза нах бар.
Цига бар ЖолбинскигӀар, ЗахарьевскиевгӀар, ший мехкарий а болаш приказчица, ХлупинскиегӀар…
— ХӀаьта, Берестов?
— Сабарде хьай.
ТӀаккха тхо истола дӀатӀахайшар, эггара хьалхарча моттиге приказчица, со цунна юхе… тӀаккха цар мехкарий раьза боацаш бувсабеннабар, со-м сагота мичай царна фуннагӀа хетий а…
— Ай, Настя, ма чам боацаш дувц Ӏа из цӀендаь дувца гӀерташ!
— Ма сиха я хьо!
ТӀаккха истола тӀара хьалгӀайттар тхо… кхаь сахьата даьгӀар тхо, хӀаьта даар а чам болаш дар; сийна, цӀе, боарха бланманже пирожни яр…
Иштта истола тӀара хьал а гӀайтта беша горелках ловза арадайлар тхо, къона барин а цига дӀавера.
— ТӀаккха фу хилар?
Бакъдий из чӀоагӀа хоза ва яхилга?
— Тамашийна дика, хоза ва, ала йиш йолаш ва.
Хоза дегӀ долаш, лакха, цӀе басилгаш йолаш ва…
— Бакълуй хьо?
Сона хетар из юхьа тӀара бос баха ва.
Кхы фуд?
Мишта хийттар хьона из?
ГӀайгӀане, уйланча ваха?
— Фу дувц Ӏа?
Цу тайпара аьрдагӀа саг сона цӀаккха а вайнавац.
Тхоца горелкех удаш вар из.
— Шуца горелкех удар!
Из-м удаш хинна хургвац!
— ЧӀоагӀа удаш хиннав!
Кхы фу дагадехар хьажал хьо цунна!
Хьа а лаьце барт боаккхар.
— Ба хьай лоӀам ба хьа, Настя, оапаш-м бувц Ӏа.
— Хьай лоӀам ба хьона, аз оапаш бувцац.
Со халла цунна кӀалхара яьлар.
БӀарчча дийнахьа тхоца хилар из.
— Фу дувц Ӏа, ма йоахий, цун цаӀ еза а еннай, из цхьаннена бӀарахьожаш а вац?
— Хац сона Ӏа фу дувц, сона-м чӀоагӀа бӀарахьежар из, Таняна, приказчиковгӀар йоӀага а хьежар;
Пашина а, КолбинскигӀар, харц лер хьарам ма дий, цхьаннена халахетар данзар, из аьрдагӀа саг ва!
— Из тамаш йолаш ма дий!
ЦӀагӀа фу оалаш хоз цунах?
— Барин, оал, дика ва: дика дог долаш, велавенна безаме ва.
ЦаӀ во да: мехкарашта тӀехьаада чӀоагӀа безам болаш ва.
Сона хетачох из-м сел во дац: ха дӀаяхача кхетаргва.
— Ма чӀоагӀа безам ба са из бӀаргаго! — аьннад Лизас доккха са а даьккха.
— Фуд укхаза сел хала дар?
Тугилово вайцигара дӀа гаьна яц, еррига а кхо верст мара: дӀагӀол цу оагӀорахьа хьайна сакъердама е говра тӀахай гӀо: бакъда-кх хьона из хьох кхетаргхилар.
Из-м хӀара денна, геттара Ӏуйрийна, аравоал топ а йолаш чарахье.
— А, мичара, хоза дац.
Цунна моттаргда со шийна тӀехьаудаш санна.
Цу тӀа, тха дай шоайла эгӀазал йолаш а ба, цудухьа са а йиш яц цунца хьоашал тасса…
Ой, Настя!
Хой хьона фуд?
Ахархочун йиӀий хӀамаш тӀаювхарья аз!
— Нийса-м даьра да; тӀаювхал Ӏа сома коч, сарафан, майрра дӀагӀол хьо Тугилово; аз дош лу хьона, Берестовна хьо бӀарга ца гуш юсарг ма яц.
— Укхазарча тайпара къамаьл де-м сона дика ма хой.
Ой, Настя, хьамсара Настя!
Ма дика дагадеха хӀама да из!
— ТӀаккха Лиза Ӏойижа яхай, шийна дагадеха хӀама кхоачашде а лаьрхӀа.
ШоллагӀча дийнахьа йолаеннай из ший план кхоачашъе, базар тӀара сома кӀада, сийна китайко, цӀаста чопилгаш а эцийта, Настяга гӀо а дайташ кочи сарафани хьа а яккхийта уж тегийта Ӏоховшабаь хиннаб коа мел бола мехкарий, саррахьа барзкъаш кийча хиннад.
Лизайна ший керда барзкъаш кизга чу а хьежа зийча хӀанз санна ше иштта хоза цӀаккха хийттаяцар.
Цо ший роль ловзаеш, йоддаше корта гонашта нийсса Ӏочу а берзабеш, цул тӀехьагӀа топпарах даьча цискаша санна массехказа корта оагабора, ахархой ӀаьдалагӀа къамаьл дора, арккъал ухаш елар, пхьошаца юхь дӀакъувлар; цу гӀулакха чӀоагӀа раьза яр Настя.
Цхьа хӀама дар цунна хала долаш: когаш берзан болаш коа гӀолла из дӀайолаелча баьций чӀегӀаша цун боча (нежные) когаш лозабора, хӀаьта гӀуми жагӀеи хеталора цунна шийга лоалургбоацаш.
Настяс цига а гӀо дир цунна: цо Лизай коча ло а баьккха, едда ара бежа Ӏу Трофим волча я яха цунга цу лерагӀ ши маьчи яйта заказ даьд.
ШоллагӀча дийнахьа саи боади вӀашагӀкъастале Лиза набарах сомаяьннай.
ЦӀагӀа мел вар тхьайса уллаш хиннав.
Настя коанаӀарашка лаьттай бежа Ӏунга хьежаш.
ТӀаккха зурма лекхай, юртара доахана Ӏул барски ковна юхе гӀолла доладеннад.
Настяна юхе гӀолла тӀехвоалаш Трофима дӀаеннай цунга зӀамига къоарза маьчаш, цунгара совгӀата ах сом хьа а эцаш.
Лизас тата доацаш ахархочун йиӀий форма тӀа а йийха, Настяна шорттига Мисс Жаксона хьакъехьа ший хьехар а даь, тӀехьашкарча ийча гӀолла ара а яьнна, беша гӀолла едда кхай тӀа яхай.
Малхбоалехьа Ӏуйре сийрдаяьннаяр, морхий дошо мугӀараш, хеталора малхага сатувсаш йолаш, паччахьа цӀеношка паччахь кхачарга хьежаш санна;
къаьгача сигалено, Ӏуйран цӀенача фево, тхиро, лаьгӀо хьекхача михо, оалхазараша доахача иллеша Лизай кер хьалбузар цхьа ший тайпарча къонача хозалено санна;
моллагӀа вовзаш саг кхетар кхераш из гӀа боахаш а ца йодаш, гӀетта йодар.
Даь доалахьен доазонна юххерча атагӀа кхоачаш шортагӀа йодар Лиза.
Уккхаза Алексейга хьежа езаш яр.
Цун дог чӀоагӀа детталора, из сендухьа да хацар цунна; бакъда хӀаьта а ше леладеча гӀулакхех эхь хеташ из хиннаяле а уж хозахетар цунна.
АтагӀа баьдеча моттиге дӀачуяьлар.
Цига гаьнна дӀахозаш шорх доаллар, хӀаьта цо йоӀага моаршал хетташ санна хеталора.
Цун елаенна безаме хилар юхаозаденнадар.
КӀезиг-кӀезига доалаш мерзача уйлашка даьлар из.
Цо уйла йора… бакъда ма дарра кхетадулургдарий сен уйла ю вурийтта шу даьннача йоӀо атагӀа бӀаьстан Ӏуйрийна ялхлагӀча сахьата цхьаь йолаш нийсъелча?
Иштта, уйланга а яха йодаш хиннай из шин оагӀорахьа лакха гаьнаш а ягӀаш бодача новкъа, цунга цӀаьхха цхьа хоза жӀали Ӏаьхача.
Лиза кхераеннай, цунга цӀогӀа иккхад.
Цу цхьан ханна цӀогӀа даьннад:
«Tout beau, Sbogar, ici…» — тӀаккха кӀотарга тӀехьашкара хьагучаваьннав къоначаьрахь.
Тубо, сбогар, хьадала… (франц.)
«Кхера ма лелахь, дукха яхарг, — аьннад цо Лизайга, — са жӀали-м латаш дац хьона.
Лизай кхераялар дӀа а даьнна цу сахьате цун вӀаштӀехьдаьннад эттача хьалах пайда эца.
«А, барин, — аьннад цо, кӀезиг-дукха кхераенна, эхь хеташ йолаш санна кеп а оттаяь, — кхер со: из, гой хьона, мел цӀимхара да; цӀаькха а тӀакхета тарлу».
Алексей (книжка дешачоа вейзав из) кӀирвенна бӀарахьежар къонача ахархочун йоӀа.
«Аз дӀанакъайоаккхаргья хьо, нагахьа санна хьо кхере, — аьлар цо цунга, — пурам лой Ӏа сона хьайна уллув а ваьнна дӀава?»
— «Малав хьона духьале ергьяр? — жоп деннад Лизас, — моллагӀа а ший лоӀам бар де йиш йолаш ма вий, хӀаьта никъ а маьрша ба». — «Мичара я хьо?»
— «Прилучинера; Василе — аьшкапхьара йоӀ я со, жӀале нускалаш гулде йода со» (Лизай бе доаллар тӀӀирг а теха тускарг).
«ХӀаьта хьо, барин?
Тугиловскера ва?»
— «Ва, — жоп деннад Алексейс, — со къонача барина комердинер ва.
Лизайцара гӀулакхаш шийгахьа совле йоацаш цхьатарра хилийта безам бар цун.
Цхьабакъда Лиза цунна дӀабӀара а хьежа елаеннай.
«Оапаш бувц Ӏа, — аьннад цо, — сел эгӀаяь-м яц хьона со.
Сона-м гу хьо хье барин волга».
— «ХӀана хет хьона ишта?»
— «Доллача хӀамах гу сона».
— ХӀаьта а хӀана?»
— «Мишта къоасталургвац барини чулела саги?
ТӀадувха барзкъа а кхы тайпа да, кхера а кхыча тайпара кхер, жӀалега а тхо санна кхайкац».
ТӀехь-тӀехьагӀа дукхагӀа езалора Алексейна Лиза.
Юртарча хозача йиӀигашца хьакхашта хила Ӏаьмача цун безам хилар из мархӀайолла; цхьабакъда Лиза цунна юхера дӀахо а иккха, цӀимхара йийрза раьза йоацаш дӀаэттача Алексей велавенна вале а, из кхы дӀатӀа ца гӀерташ сецар.
«Нагахьа санна вай дӀахо йодача хана хьаьший хилийта хьо ловш вале, — аьннад цо цӀенхаштта, — виц ца луш хургва хьо».
— «Хьано Ӏомадаьд хьона?
Настенька, са хьаьша, шун барышняй йоӀ-м яц хьона из хьехар даьр?
Гой мишта дӀадарж хьаькъал!»
Лизас кхетадаьд ше яьгалга, хӀаьта а ехаяц.
«Со хилац мотт хьона? — аьннад цо, — барски коа со цӀаккха хилац мотт хьона? деррига хеза а бӀаргадайна а я хьона со-м.
ХӀанз иштта хьоца хабар дувцаш латте-м, — аьннад цо, — жӀале нускалаш гулдергдац.
ДӀагӀол хьайна, барин, цу оагӀорахьа, со вокх оагӀорахьа гӀоргья.
Бехк ма баккха…»
Лиза дӀаяха елча, Алексейс кулг хьа а лаьца соцаяьй из.
«ЦӀи миштай хьа, са дог?»
— «Акулина, — жоп деннад Лизас, ший пӀелгаш Алексея бера хьа а увзадеш, — дӀахецал со, барин; чуяха а ха хиннай сона».
«Са доттагӀа Акулина, хьа да Василий-аьшкапхьар волча хьоашалгӀа-м воагӀаргва хьона со».
— «Фу дувц Ӏа? — цу саххьате духьала яьннай Лиза, хьай Даьла духьа ма веллахь.
АтагӀа цхьаькъа дӀаэтта баринаца къамаьл деш со лаьтталга цӀагӀа дӀахой, сога во хьал хургда: са дас, Василе — аьшкапхьара ювча кхоачаеш еттаргья сона».
«ЦӀаькха хьо бӀаргаго безам ба са».
— «Цкъа укхаза хьайоагӀаргья со цӀаькха жӀале нускалаш гулде».
— «Маца?»
— «Кхоана а хьашт дале».
— «Хьамсара Акулина, барташ доахаргдар аз хьона, лоархӀавац-кх.
Кхоана йоагӀаргья-кх хьо, укх ханна, иштта яхий Ӏа?
— «Ях, ях».
— Оапаш-м бувцаргбац Ӏа сона?»
— «Бувцаргбац».
— «Дув баъал».
— «Аз дув буъ хьона, йоагӀарг ма я со».
ЗӀамига саги йоӀи вӀашагӀкъаьстаб.
Лиза хьуна юкъера ара а яьнна, шаьрача моттиге гӀолла тӀех а яьнна, сомий беша а яьнна, дукха уйла ца еш ферма чу едда чуиккхай, шийга хьежаш Настя йолчча.
Цига сиха тӀайийха хӀамаш а хийца, сатем боацаш вокхо деча хаттарашта дукха уйла ца еш жоп а луш, яха хьаьша цӀагӀа чуиккхай из.
Истола тӀа даа хӀама Ӏоттадаь, марта даа мара ца дезаш кийча хиннад, хӀаьта Мисс Жаксон, пудр хьекха кӀай юхь а готта эза юкъ а йолаш, йиткъа чӀегилг йоаккхаш маькх оаташ яьллай.
Дас раьза волаш могаяьй из Ӏуйрийна араяьнна фега а лийнна чуярах.
«Сатоссаш сомаваларал, — аьннад цо, — унахцӀенагӀа хӀама дац».
ТӀаккха массехк масал доаладаьд цо английски журналаш тӀара ше дийша нах дукха бахаш хилара тешал деш, бӀаь шерал тӀехбаьннача наха къаракъ молаш ца хилари Ӏай а аьхкий а сатоссаш хьалгӀетташ уж хинналгеи белгал а доаккхаш.
Лиза цунга ладувгӀаш яцар.
Цо уйла еш дагалувцар Ӏуйрийна ше мел леладаьр, къонача чаьрахьаца Акулинай хинна деррига къамаьл, хӀаьта цунах дехкеяьнна эхь хеташ яр из.
Шоай къамаьл эздела доазонел тӀехдаьнна а дацар, из ловзара цхьаккха тӀехье йолаш а хургдац, яхаш ше тешае гӀертарах хӀама хилацар, цун кхетамал тӀехдувлар цунна эхь хеташ хилар.
Ше кхоана юхайоагӀаргья аьнна денна дош эггара чӀоагӀагӀа дагадоаллар цунна: цкъарчоа из ше дув а биаь денна дош кхоачаш ца де лаьрхӀа хилар из.
Цхьабакъда Алексей цунга зехьа хьийжа а хьийжа Василе-аьшкапхьара йоӀ, бокъонца йола Акулина, тенна а к Ӏига меттане а йоӀ лаха юрта ваха тарлора, иштта укхан берий ловзарах кхета а тарлора.
Цу уйлах кхераеннача Лизас шоллагӀча Ӏуйрийна цӀаькха а Акулина санна атагӀа яха лаьрхӀар.
Ший оагӀорахьар Алексей чӀоагӀа гӀадваха вар, бӀарччача дийнахьа ший керда хьаьша дагара ца йоалаш хилар из; бийсана хьатара бос болча хозача йиӀий сибат набарах а духьала латтар цунна.
Сатоссаш мара латтацар из барзкъаш тӀа а дийха кийчвеннача хана.
Топача поатрон чуйоллаш а ха ца йоаеш ший тешамеча сбогарца шаьрача араваьлар из, дӀаведар вӀашагӀкхета аьнна дош деннача моттигагахьа.
Цхьа ах сахьат гаргга ха яьккхар цо сатувсаш хьежаш; юххера а кӀотаргашта юкъе бӀарг кхийтар сийнача сарафанах, тӀаккха дӀатӀаведар хьамсарча Акулинана.
Из елакъежар шийна раьза волаш из гӀадваха хиларах; бакъда Алексейс цу сахьате зийра цун юхьатӀара гӀайгӀа а из цхьан хӀамана саготдеш хилар а.
Цун бахьан довза безам хилар цун.
Лизас дерий дир ше леладу гӀулакхаш шийна хоза ца хеташ хилара, ше дехкеяьнна хилара, ше денна дош кхоачаш ца де лаьрхӀа ше хинна хилара, хӀаьта диканца чакхдала ца тарлуш дола из хьоашал тӀеххьа хургхилара а из соцадар а дийхар цунгара.
Из деррига дӀааьннад цо ахархой меттала; бакъда моллагӀа яр санна йолча йиӀий уйлаши цунна хетараши тамашийна хиларах цецваьккхар Алексей.
Акулина цо лаьрхӀачоа тӀера юхаяккха гӀерташ ший йола говзал тӀайихьа хоза къамаьл дир цо, из тешае гӀертар из во хӀама дагадолаш ше ца хиларах, из дехкеяргйолаш цхьа хӀама ше дерг ма дац йоахар, цо мел яхар дергда ше йоахар, цхьан гӀозаленах: ди юккъа, кӀезигагӀа дале а кӀира шозза шоаш шиъ цхьаь долаш вӀашагӀкхетарах ма ваккха ше яхаш дехар дора.
Цо дувцар цӀена уйла йолаш а цу минута из чӀоаггӀа езаенна волаш а дар.
Йист ца а хулаш ладувгӀар цунга Лизас.
«Дош да сона, — аьлар цо юххера а, юрта а вена цӀаккха лехарг а ма яц е со хеттарг а ма яц, аьле.
Дош да сох кхета гӀерташ хург ма вац аьле, аз айса белгалдаь вӀашагӀкхетар ца лаьрхӀача».
Алексей-м Даьлах дув баа а веннавар из цо ела а енна соцаваь вецаре.
«Сона безац Даьлах дув баа, — аьлар Лизас, — кхоачам ба Ӏа иштта дош делча а».
Цул тӀехьагӀа вӀаши безаме къамаьлаш дир цар хьуна юкъе гӀолла дӀа-юха а ухаш, Лизас цунга аллалца: тоъаргда.
Уж вӀашагӀкъаьстар, хӀаьта Алексей, ше цх ьаь висачул тӀехьагӀа, ца кхеташ хьайзар, юртарча мугӀареча йиӀига шозза мара бӀаргаяйна йоаццаше а ше мишта бокъонца каравигар ца ховш.
Цун Акулинаца хинна вӀашагӀкхетараш цхьа ший тайпара керда хоза хӀамаш санна дар цунна, тамашийна йолча йоӀо-ахархочо шийна хьалхашка оттадаь декхар цунна низткъала дале а, хӀаьта а цунна ше денна дош кхоачашдерг ца хилара уйла цун керта чу хьачуягӀацар, Хиннар фу дар аьлча, из дар гӀайгӀа тӀаена бола гӀоз.
КъайлагӀа дӀа-юха яздаь каьхаташ, чӀоаггӀа дехкевалар хинна дале а Алексей ше дика гӀулакхаш доахкаш: тӀах аьнна зӀамсаг хилар, цӀена дог долаш, бехке воацилга кхетаде могаш а ховш а хилар.
Нагахьа санна духхьал сай безам бар мара сона дагадоаллаш ца хилча, шеко а йоацаш аз дӀаяздергдар зӀамсагаи йоӀаи юкъе хинна вӀашагӀкхетараш, тӀехь-тӀехьагӀа айлуш хинна безами вӀаши юкъера тешами;
бакъда сона хов дешарех дукхагӀбараш сона хозахетачоа тӀехьа хургбоацилга.
Уж ма дарра дола хӀамаш-м дог эккхийташ хила тарлора, цудухьа уж аз дувцаргдац, лоаца аргда аз, ши бутт а балале са Алексей боарам боацаш чӀоагӀа Лиза езаенна хиннав, хӀаьта из а хиннай кхайкадеш хиннаеце а из везавенна.
ХӀанз укх сахьате шоашка кхоачачох шаккъе а ираз долаш хиннаб уж, кхоанен дукха уйла еш а хиннабац.
Шоашта юкъе этта бувзам хадаргбоацаш хилара хьакъехьара уйла царна каст-каста дагаухар, бакъда цу хьакъехьа цхьаккха хӀама дӀа-юха дувцацар.
Бахьан кхетадеш дар: Алексейна ховра мел чӀоагӀа Акулина шийна езаенна яле а шийнеи къеча йоӀа-ахархочоаи юкъера юкъ мел гаьна я;
хӀаьта Лизайна а ховра мел йоккха эгӀазал эттай цар даьшта юкъе, хӀаьта уж товргба аьнна догдаха а лоархӀаяцар.
Цул совгӀа, къайлагӀа дог доахар цо, юххера а тугиловски помещик прилученски аьшкапхьара йоӀа хьалхашка гораотташ ха йоагӀаргхиларга.
ЦӀаьхха минот яханзар цхьан лоархӀамеча хӀамо царна юкъера гӀулакхаш хувцадалийта.
Цхьан къаьга енача шийлача Ӏуйрийна (вай эрсий гурахьа хулаш хиннарех яр) Иван Петрович Берестов говра тӀа а хайна салаӀа араваьннав, нагахьа санна эшаш моттиг нийслой а аьнна шийца пхи-ялх жӀали, тӀавагӀача говра гӀулакх ду саг, фата етташ санна таташ ду хӀамаш йолаш коара массехк кӀаьнк шийца а волаш.
Цу цхьан ханна Григорий Иванович Муромске а хоза ди дарах гӀадваха волаш ший цӀог мустденнача кхала нувр а тилла йортагӀа вахав ший англичаний хьисаперча бешамашта юхе гӀолла го баккха.
Хьуна юхе дӀакхоачача хана бӀарг кхийттаб цун цогала кач бола чекмен тӀа а ювхаш нийсвенна говра тӀа а вагӀаш кӀотаргашта тӀехьашкара кӀаьнкаша цӀогӀарч детташ а таташ деш а хьаэккхаяьча пхьагала кӀийленна латтача ший лоалахочох.
Нагахьа санна иштта вӀашагӀкхетар хургда Григорий Ивановича метта даларе, юстара а ваьнна дӀагӀоргвар из; цхьабакъда вӀалла дага а доацаш дӀатӀавахав из Берестовна, цӀаьхха тепча кхоссал мара цунна гаьна воацаш нийсвеннав.
Кхы де хӀама хиннадац.
Муромске, дийша а гӀулакхаца а вола европеец ше хиларах тарра, ший моастагӀчоа дӀатӀа а ваха моаршал хаьттад цунга.
Ший юхь лаьца лелачун приказагӀа зӀанарагӀа йийхкача чайво аьлашка, корта оагабеш санна низкъала дар Берестова денна жоп.
Цу ханна хьуна юкъера хьаараиккха пхьагал шаьрача ара гӀолла дӀаеддий.
Берестовеи цун говрага хьожаш волчои даггара цӀогӀарч техад, жӀалеш тӀехьахийцад, ма могга чӀоагӀа говраш тӀехьахийцай.
ЦӀаккха чаьрахье хиланза йола Муромске говр кхера а енна дӀаиккхай.
Говра дика тӀавагӀа ховш ва аьнна ший цӀи дӀаяхийта волча Муромске ший лоӀамагӀа йитай из, цу шийна гоама волча сагаца къамаьл де ца дезаш кӀалхара валарах дагахьа цу нийсденнача гӀулакха раьза а волаш.
Цхьабакъда хьалхагӀа бӀаргагуш ца хиннача ора дӀатӀаотташе говр юстара тоссаелча, Муромский тӀера чувахав.
ГӀорадаьча лаьтта чӀоаггӀа Ӏокхийтта иллав из, тӀера да Ӏовежалга кхетадича санна цӀаьхха юхасецача ший цӀог мустденнача кхала сардамаш а доахаш.
Иван Петрович сихха дӀатӀавахав цунна, лозаваьвий хьо, аьнна хаьттад.
Цу ханна говрага хьожаш волчо дирста гӀад хьа а лаьца хьатӀайоалаяьй бехке йола говр.
Цо гӀо даьд Муромскена говра хьалтӀаха, хӀаьта Берестова из ше волча хьоашала хьийхав.
Муромскена ак ала мегадац, хӀана аьлча цо ше декхарийла волаш лаьрхӀандаь, хӀаьта иштта Берестов чувенав сий а долаш, пхьагал а йийна, тӀем тӀара есар санна човнаш хинна ший моастагӀ а воалавеш.
Ӏуйрийна хӀама дуаш багӀаш лоалахоша дӀа-юха даь къамаьл дикка доттагӀал тӀехь хиннад.
Муромске Берестовгара йийхай цхьа моллагӀа ворда, хӀана аьлча Ӏокхийтта лозаварах говра тӀахайна цӀавохалургвац ше аьнна дерий а деш.
Ийча кхаччалца Берестова дӀанакъаваьккхав из, хӀаьта Муромски дӀавахав ше дӀавахале шоллагӀча дийнахьа (шийца Алексей Иванович а волаш) доттагӀал тӀехь цхьана хӀама дуаргдолаш Прилучино воагӀаргва аьнна цунгара цӀена дош а даьккха.
Иштта къаьна а кӀоаргденна а моастагӀал юкъера дӀадоалача кхаьча хиннад цӀог мустденна кхал къахкар бахьан долаш.
Лиза дӀаараеддай Григорий Иванович чувоагӀаш.
«Ер фуд, папа? — хаьттад цо цец а яьнна, — астагӀа хӀана лелх хьо?
Мичай хьа говр?
Хьаний е вордилг?»
— «Хьаний дӀаоале тешарг-м яц хьо, my dear», — жоп деннад Григорий Ивановича, тӀаккха дӀадийцад деррига мел хиннар.
дукха яхарг (англ.)
Лиза тешаш хиннаяц шийна хьахезачох.
Григорий Ивановича, шийна дӀахезар бокъонца кхетадаь ялале, дӀааьннад кхоана ше волча делкъа ханна хьоашагӀа боагӀаргболаш шаккъе БерестовгӀар ба аьнна.
«Фу ях Ӏа! — аьннад цо, беса а яха.
— БерестовгӀар, даи воӀи!
Кхоана вайцига делкъийна хӀама дуача хана!
А, папа, да хьай хьашт дар де: аз се бӀаргагойтаргьяц царна».
— «Фу дувц Ӏа, эгӀаяьй хьо? — духьала ваьннав да, — дукха ха йий хьо сел эхь хеташ йола, е сона уж гоама хиннадаь гоамбеннаб хьона уж, романа тӀа ювцача турпала санна?
Тоъаргда хьона, эгӀайий ма хьовза…»
— «А, папа, цхьаккха хӀаман духьа, дуне дизза рузкъа лой а БерестовгӀарна со дӀатӀагӀоргьяц».
Григорий Иванович баламаш а соттаяь кхы цунца ца къувсаш сецав, хӀана аьлча цунца къувсарах хӀама хургдоацилга шийна ховндаь, тӀаккха дукха хӀамаш бӀаргадайна го баьха чувеначул тӀехьагӀа салаӀа вахав.
Лизовета Григорьевна ший цӀагӀа дӀачуяхай, цига Настя дӀачуйийхай.
Шинне а дуккха дийцад кхоана боагӀаргболча хьаьший хьакъехьа.
Фу хетаргда Алексейна дика гӀулакхаш Ӏомадеш хьалкхийна фусамдаь йоӀ ший Акулина йолга хайча?
Фу хетаргда цунна цун оамалах, гӀулакхех, цун хьаькъалахи кхетамахи?
Вокх оагӀорахьара, Лизайна-м чӀоагӀа ловш хиннад цу тайпара вӀалла дагадоацаш вӀашагӀкхетар цунна мишта хет хьажа…
ЦӀаьхха уйла керта чу ессай.
Цу саххьате из дӀайийцай цо Настяга; шаккъе гӀадбахаб из кораярах, хӀаьта из фуннагӀа хуле а кхоачашъе соцам а баьб.
ШоллагӀча дийнахьа марта дуача хана Григорий Ивановича йоӀага хаьттад, хӀанз а лаьрхӀа я хьо БерестовгӀарех лачкъа, аьнна.
«Папа, — жоп деннад Лизас, — аз уж тӀаэцаргба, нагахьа санна хьо из ловш вале, бакъда цхьа чӀоагӀо ергья вай: со царна хьалхашка моллагӀча тайпара яхаяр аьнна, аз фуннагӀа даьдар аьнна хьо сога лувргвоацаш, цхьаккха тайпара хьо цецваьнна а раьза воацаш а хургвоацаш».
— «Юха а цхьа киловзалаш! — аьннад Григорий Ивановича вела а венна.
— Мегад, мегад: раьза ва со, хье раьза яр хьаде, са Ӏаьржа бӀаргаш дола харцахьа леларг».
Из дош а аьнна цо хьажа юкъе барт баьккхаб цунна, тӀаккха Лиза дӀаеддай кийчъяла.
Дийнахьа нийсса ши сахьат даьлча ялх говр ежа йола коляска коа чуйолаеннай, листта баьццара буц яьнна латтача гома юхе гӀолла хьачуэзай.
Къаьна Берестов ийча хьалтӀаваьннав, Муромске шин лакея гӀо а деш.
Цунна тӀеххьа говра тӀа а вагӀаш хьакхаьча воӀ а цунца цхьана столове дӀачуваьннав, цига шу Ӏооттадаь хиннад.
Муромске кхы дикагӀа хила йиш йоацаш безаме тӀаийцаб ший лоалахой, хӀама даа Ӏоховшале сомий бешага а зверинцега а хьажийтаб, нув хьекха цӀендаь а гӀум тесса а долча наькъилгаш тӀа гӀолла дӀабигаб.
Къаьна Берестов дагахьа-м дехкеваьнна хиннав сел пайда боацача хӀамашта къахьегарах а ха йоаярах а, бакъда эздел ца дохаде хӀама оалаш хиннавац.
Цун воӀ-м дукха уйла дӀатӀайохийташ хиннавац хӀаман кхомбе ховш вола помещик раьза воацаш хилара а сонтача англичаний гӀулакхаш дукха дезачо деча доаккхала а;
сатем а боацаш фусамдаь йоӀ гучаяларга сатувсаш хиннав из, цунах дувцаш дукха хӀамаш ше хеза воландаь, бакъдар аьлча цун дог-м вайна ховш ма хиллара, кхычо дӀалаьца хиннад, хӀаьта а къонача хозача йиӀий бокъо хиннай цу тайпара уйлаш цунга яйта.
Хьаьша цӀагӀа хьачубаьхкача кхоккхе Ӏохайнав: къоаноша хьалха дӀаяха ха а шоаш гӀулакхаш тӀа лелача ханнара анекдоташ а дувцаш хиннад, хӀаьта Алексей уйлашка ваха ваьгӀав Лиза духьала еча мишта хила веза-хьогӀ со, яхаш.
Дукха бе башха ца хеташ ваьгӀача эзделагӀа хургда, аьнна соцам баьб цо, из иштта де кийч а веннав.
НиӀ хьайийлача цхьаккха хӀама бе-башха ца хетачоа, дош ца хетачоа тара корта дӀаберзабаьб цо наӀаргахьа, мелла чӀоагӀа сонтеи куреи яле а йиӀий дог тохадаланза дусаргдоацаш.
Цунна ца дезе а Лизайна метта хьачуяьннар къаьна мисс Жаксон хиннай, кӀайяь бат а йолаш, готта барзкъаш а дувхаш, дукха кӀиръенна бӀарахьожаш а йоацаш, хӀаьта Алексея бӀухо санна нийсвенна вагӀар юхе хӀама ца дусаш дӀадаьннад.
Из юхаметтава кхеле цӀаькха ниӀ хьаеллаелча хьачуяьннар Лиза хиннай.
Берригаш а хьалгӀайттаб; да хьаьшашта из дӀайовзийта волавеннав, цхьабакъда цу саххьате соцавеннав сихха ший бордагӀа церг а теха…
Лиза, цун хьатара бос бола Лиза, лергашка кхаччалца кӀайяь бат а сурьма хьекха мисс Жаксонал чӀоагӀагӀа Ӏаьржъяь мосаш а йолаш хиннай, лаьрххӀа хьовзадаь кӀозалаш цун ший мосел сийрдагӀа, Людовика XIV парик санна доккха хиннад; пхьошаш à limbécile хьисапе Ӏодаьдад Madame de Pompadour гом чуоттабаь юбка санна а долаш; икс алап санна эза хиннай юкъ, цун наьна хинна, ломбарде дӀачу ца луш диса деррига бриллианташ цун пӀелгашка, фоартах, лергашка лепаш хиннад.
«эгӀабаьча наьха ӀаьдалагӀа» — баламашта юхе урагӀа а дагӀаш готта пхьошаш дола фасон (франц.)
Мадам де Помпадур — Людовик XV (1721—1764) паччахьа фаворитка
Алексейна ха мегадац из зокх бола, еррига лепаш йола йоӀ ший Акулина йолга.
Цун кулг хьалаца дӀатӀавахача из санна дехке ваьлар Алексея да а; цун кӀайча пӀелгилгех дӀахьокхавелча уж эгаш хетаделар цунна.
ХӀаьта а цун когилг зе кхийра цун, из лаьрххӀа хьахьекхабар цо чӀоаггӀа кӀалтӀабаьккха кога гӀирс тӀа а бийха.
Цунна тӀадийхача кхыча барзкъашца тарлуш бар из а.
Батах хьекхача кӀайча басаргеи сурьмагеи диллача, ший дега цхьалхалонца, бакъдар аьлча, уж-м цо юххьанца теркал а данзар, тӀехьагӀа а дукха шеко йолаш вацар.
Григорий Ивановича дагадехар ше денна дош, хӀаьта ше цецваьнна хилар гуча ца далийта гӀертар из;
чӀоагӀа зокх болаш хетар цунна, хал ла садетташ а вагӀар.
Елаяла маьл болаш яцар тӀехъяьнна кийчъенна англичанка.
Цо кхетадора сурьмаи кӀай басари ший комодачара лочкъадаь долга, хӀаьта из новкъа долаш цӀийялар цун кӀайча юхьа тӀа холуш дар.
Наг-нагахьа кӀиръеле бӀарахьожар из къонача харцахьа лелача йоӀа, цо ше леладер дашхацар цхьаккха ца зувш санна мара.
Истола дӀатӀахайшар.
Алексей-м хӀама бе-башха ца хеташ уйланга вахар санна вагӀар гуча ца воалаш.
Лиза езлуш къамаьл деш яр, баге хьа ца елаш цергашта юкъе гӀолла лувра, илли оалаш санна дешаш дӀаьхдеш французий меттала мара йист хилацар.
Да каст-каста бӀарахьожар цунна, из фу де гӀерт ца ховш, хӀаьта а цо мел леладер зокх болаш хетар.
Англичанка корзагӀъяьнна яр, хӀаьта а йист хилацар.
Цхьа Иван Петрович вар ший цӀагӀа волаш санна: шинне миссел хӀама дуар, малар а ший боарамагӀа молар, тӀехь-тӀехьагӀа безамегӀа къамаьл дора, арккъал ухаш велар.
Юххера а шун тӀара хьалгӀайттар; хьаьший дӀабахар, хӀаьта Григорий Иванович вела а хаттараш де а волавелар.
«Санна дагадехадар хьона уж кхестабе? — хаьттар цо Лизайга.
Хой хьона?
Из кӀай басар-м, бакъдар аьлча, кхалнаьха туалета къайленаш ювцаргьяц аз, хьога дика товра, хӀаьта хьа метта хилча аз-м хьекхаргдар из; сел чӀоагӀа а ца хьекхаш кӀеззига дукха».
Лиза чӀоагӀа дог гӀоздаьнна яр шийна дагадехар дика чакхдаларах.
Из даьна мархӀаиккхар, цо даьча хьехара уйла ергья ше аьнна дош делар, тӀаккха едда яхар корзагӀъяьнна мисс Жаксон къинтӀера яккха, халла раьза хилар из ший ниӀ хьаелла а бехказа йоалаш Лизас деча къамаьлага ладувгӀа а.
Лизайна эхь хеташ хиннадар ший хьатара юхь а ийца бовзаш боацача хьаьшашта духьала яха; басар деха эхь хийттад цунна… из тешаш хиннай къахетаме а безаме а йола мисс Жаксон шийна къинтӀера яргхиларах, иштта кхы а… иштта кхы а.
Мисс Жаксон сатийна сецар Лизас леладаьр шийх елар духьа леладаь доацилга хайча, Лизайна барт баьккхар, ше тайнилга чӀоагӀдеш английски кӀача басара кӀопилг Лизайна совгӀата еннай цо, хӀаьта Лизас дег тӀара баркал а аьнна дӀаийцай из.
Книжка дешачо кхетадергда, шоллагӀча дийнахьа Ӏуйрийна Лиза сихъенна шоаш вӀашагӀбетталуча атагӀа яхалга.
«Хьо варий сийсара, барин, тха господаш болча? — цу сахьате хаьттад цо Алексейга, — мишта хийтар хьона цар йоӀ?»
Алексея жоп деннад ше из зензар, аьнна.
«Зийна хила езар Ӏа из», — аьннад Лизас.
«ХӀана ях Ӏа?» — хаьттад Алексея.
«Ях, хьога хатта сай безам боландаь, бакъдий наха дувцар…»
— Фу йоах наха?»
— «Со фусамдаь йоӀа тара я, яхилга, бакъдий?»
— «Из Ӏовдала къамаьл да!
Из-м хьона юхе ийрча хӀама ма йий».
— «Ай, барин, хьарам да хьона из къамаьл дар; тха йоӀ-м чӀоагӀа кӀай а кура а ма йий!
Сона мича могаргдар цунца нийсъяла!»
Алексея Даьлах дув буар, из тайп-тайпарча кӀайча мехкарел дикагӀа ма я яхаш, хӀаьта цунна геттара дика хетийтар духьа, цун фусамдаь йиӀий цхьадола беламе хӀамаш дувца волавеннав, цо из дувцаш дог Ӏаббалца елаш хиннай Лиза.
«ХӀаьта а, — аьннад цо доккха са а даьккха, — йоӀ беламе хӀамаш доахкаш хила меге а, со цунна юхе дешанза а йолаш Ӏовдал я».
«ДӀаяла! — аьннад Алексея — из сел доккха хӀама дац!
Хьа безам бале, аз сиха Ӏомадергда хьона дешар»,
— «Бокъонца яхий Ӏа, — аьннад Лизас, — хӀанззе а дӀадоладелча фу дар-те вай?»
— «Хьайола, са хьамсарг; хьо раьза яле укх сахьате дӀадолалургда вай».
Уж Ӏохайшаб.
Алексея къоалами йоазув дӀаязде книжкеи кисара хьалдаьккхад, хӀаьта Акулинас тамашийна сиха Ӏомадаьд алапаш.
Алексей тамаш еш хиннав сел дика из кхеташ хиларах.
ШоллагӀча Ӏуйрийна язде Ӏомаяла а безам болаш хиннай из; юххьанца къоалам цо яхар де тугаш бацар, цхьабакъда, массехк минот яьлча дикка хоза алапаш Ӏодехка а йолаеннай из.
«Ма тамаш йолаш хӀама да ер, — яьхад Алексея.
— Вай дешар Ӏомаделга-м ланкастерски системагӀарчул сихагӀа дӀа ма додий».
Хила а хиннад из иштта, кхоалагӀча урокагӀа Акулинас вӀашагӀ а дехка, юкъ-юкъе белгал а доахаш Ӏодешаш хиннад дешаш «Наталья, боярски йоӀ», хӀаьта цо Алексей цецвоахаш хиннав, тӀаккха ерригача каьхата листа тӀа цо дӀаязъяь хиннай цу повеста тӀара хьаийца афоризмаш.
КӀира чакхдаьннад, тӀаккха уж дӀа-юха каьхаташ язде болабеннаб.
Почтови контора Ӏойилла хиннай цар къаьнача нажах йоаллача къоарга чу.
Настяс къайлагӀа лелабеш хиннаб почтальона болх.
Цига Алексея хьакхухьаш хиннад доккха алапашца яздаь каьхаташ, хӀаьта циггара хьаийдаьд сийнача каьхата тӀа ший езарго гоамеи чӀоамеи алапашца яздаьраш.
Акулина, хетаргахьа, Ӏомалуш йоагӀаш хиннай дикагӀа а нийсагӀа а шийна хетар дӀаязде, хӀаьта цун хьаькъал а белггала дегӀадоагӀаш а тоалуш а хиннад.
Мичча беса дале а дукха ха йоаццаш Иван Петрович Берестовнеи Григорий Иванович Муромскенеи юкъе тоссаденна хьоашал тӀехь-тӀехьагӀа тоалуш хиннад, кастта доттагӀал хинна дӀа а эттад укх тайпарча бахьанех: Муромскена каст-каста хеталуш хиннад Иван Петрович венначул тӀехьагӀа цун еррига имени Алексей Ивановичага а кхоачаргья;
хӀаьта из иштта нийслой Алексей Ивановичах губерне эггара бӀаьхегӀа барех помещик а хургва, хӀаьта Лиза цо дӀа ца югаш йита цхьаккха бахьан а дац.
Къаьнача Берестовна ший оагӀонгахьара, ший лоалахочун цхьайола оамалаш Ӏовдала хеташ ше вале а (цо оалаш ма хиллара, английски Ӏовдалал йоаллаш) цунах дуккха дика оамалаш йоахкалга харцдеш хиннавац, масала, говза ваха ховш хилар;
Григорий Иванович кхоачара гаргара хинннав графа Пронске, цӀихеза а низ болаш а волча сага; граф Алексейна чӀоагӀа пайдане хила тарлуш хиннав, хӀаьта Муромский (иштта хеташ хиннав Иван Петрович), хетаргахьа, ший йоӀ иштта пайдана йолча моттиге маьре яхийта чӀоагӀа раьза а хургва,
аьнна хеташ боккхийча наха хӀаране шо-шоаша цу хьакъехьа уйлаш еш хиннай, юххера а дӀа-юха вӀашагӀ а кхийтта из дувццалца, тӀаккха мархӀалийлхаб, гӀулакх лерттӀа вӀаштӀехьдаккха лаьрхӀа хӀаравар ше ший оагӀорахьара къахьега волавеннав.
Муромскена хьалхашка лаьтта декхар халагӀа хиннад: ший Бетси хьаьшашта шу оттадаьча хана денз бӀаргавовнза волча, лоацца аьлча, Алексейна дӀайовзийта барта йоалаяр.
Хеталора уж цу хана вӀаши беза ца белча санна; мичча беса дале а Алексей Прилучино кхы юхавена хиннавацар, хӀаьта Иван Петрович царцига массаза ва Лиза ший цӀагӀа дӀачу а яхе Ӏоховра.
Бакъда Григорий Ивановича хетар, нагахьа санна Алексей со волча каст-каста воагӀе, Бетсена из везавала воагӀа, аьнна.
Из-м иштта хила доагӀаш да.
Хано дӀанийсдергда деррига.
Иван Петрович-м дукха сагото еш хиннавац ше лаьрхӀар кхоачаш ца хилар кхераш.
Цу сарахьа воӀ дӀачувийхав цо, трубка лотаяьй, йист ца хулаш вагӀаш цхьа ха а яьккха аьннад:
«Фуд хьа из, Алеша, эскарера гӀулакх вӀалла хьоадеш мичав хьо?
Е из гусарски мундир кхы езаш вац хьо!»
«А, са да, — эзделаца жоп деннад Алексея, — аз кхетаду гусарала со вахар хьо ловш воацилга; со Ӏа яххар де декхарийла ва».
— «Дика да, — жоп деннад Иван Петровича, хӀанз кхетаду аз хьайга яххар дергдолаш воӀ хьо волга; цо сона чӀоагӀа салоӀам лу;
низагӀа хьо цига вахийта-м со а валлац; укх сахьате статски гӀулакха тӀа ваханза варгвац хьо а яхац аз, хӀанзарчоа хьона саг йоалае лаьрхӀа ва со».
— Мала йоалае ях Ӏа, да? — хаьттад цецваьннача Алексея.
— Муромская Лизовета Григорьевна, — жоп деннад, Иван Петровича; нускал-м бокъонца эшаш дар да; бакъ деций?
— Са да, саг йоалаелга сона-м дага а дехадац.
— Хьона дагадехадац, сона дага а дехад, аз уйла а яьй.
— Хьай лоӀам ба хьона.
Муромская Лиза сона вӀалла езац.
— ТӀехьагӀа езалургья.
Лоалургья, езаргья.
— Из ираз долаш е сайна могаргда мотташ вац со.
— Из хьа бала бац — цун ираз.
Фу ях Ӏа? Иштта лоархӀ Ӏа даьна дагадоаллар?
Мегад!
— Хьайна ловчча тайпара кхетаде, со саг йоалае безам болаш а вац йоала а ергьяц.
— Ӏа саг йоалаергья е аз хьона наӀалт кхайкадергда, хӀаьта имени, Дала аьнна дале! йохкаргья, йиаь чакх а йоаккхаргья, хьона цхьа ногӀарт ца дуташ!
Уйла е кхо ди лу аз хьона, хӀаьта цу ханналца сона хье хьабӀарга а ма вайта.
Алексейна ховра, нагахьа санна даьна цхьа хӀама дагадена дале, Скотинин Тараса оалаш ма хиллара, цу тӀара юхаваккха цхьаннена а могаргдац, бакъда Алексей хиннав ший да морг, иштта хала хиннад из къарве а.
Ший цӀагӀа дӀачу а ваха уйлаш е волавеннав из даь карадолча хӀамай хьакъехьа, Лизовета Григорьевнай хьакъехьа, укханах къе саг ве аьнна дас дув а биаь деннача деша хьакъехьа, юххера а, Акулинай хьакъехьа.
Эггара хьалха къаьгга дайнад цо ше из чӀоаггӀа езаенна волга; ахархочун йоӀ йоалаярах а ше къа а хьегаш хургдолча вахарах а йола романтически уйла керта чу ессай цунна, хӀаьта цу ше де лаьрхӀачоа уйла дукхагӀа дӀатӀа ме йода из бакъахьа хилар кхетадеш хиннав из.
Цхьан юкъа атагӀа вӀашагӀбетталулга соцадаь хиннад йоачан йолаш ха хилар бахьан долаш.
Акулинага каьхат яздаьд цо ший дикагӀча почеркагӀа а эггара чӀоагӀагӀча дешашца а, дӀахайтад шоашта тӀакхоачаш латтача кхерамах, хӀаьта цигга яздаьд шийга маьре яр дехаш ше хилар а.
Цу сахьате каьхат дӀадихьад цо почте хенах доаллача Ӏурга чу, цул тӀехьагӀа ше леладечоа раьза а волаш Ӏовижав из.
ШоллагӀча дийнахьа Алексей, ше дагалаьцар кхоачашде лаьрхӀа а волаш, геттара Ӏуйрийна Муромский волча вахав, деррига долчча беса цунга дӀадувца.
Из дика дог долаш воландаь из ший оагӀорахьа ваккха лаьрхӀадар цо.
«ЦӀагӀа вий Григорий Иванович?» — хаьттад цо ший говр Прилучински гӀала ийчена хьалхашка юха а эза.
«ЦӀагӀа вац, — жоп деннад чулаттача саго, — Григорий Иванович Ӏурре говраца араваьннав».
— «Ма хьашт доацар да из!» — хетаделар Алексейна.
«Лизовета Григорьевна мукъа йий цӀагӀа?»
— «ЦӀагӀа я».
Алексей говра тӀера Ӏо а кхоссавенна говра юхь чулаттача сагага дӀа а лацийта, венав аьнна хоам а ца байташ дӀачувахав.
«Деррига къастаргда ер-м, — ше-шийца уйла а еш дӀатӀавахав из хьаьша цӀенна, — цунна шийна дӀахойтаргда аз ер».
Из дӀачуваьннав… Лоаца а венна латийсав!
Лиза… а, Акулина, хьатара юхь йола хьамсара Акулина, сарафан тӀаювхаш а йоацаш, Ӏуйрийна тӀаювхаю кӀай коч а тӀаювхаш, кора хьалхашка яьгӀай цун каьхат дешаш;
чӀоагӀа уйла тӀаяхийта ягӀача цунна хӀама хезадац из хьачувоалаш.
Алексейна мегадац ший гӀадвахар юхаоза.
Лиза кхераенна оагаеннай, корта хьалъайбаьб, цунга цӀогӀа иккхад, яда еннай.
Цо из хьалаьцай.
«Акулина, Акулина!..» Лиза карара яла гӀийртай…
«Mais laissez-moi done, monsieur; mais êtes-vous fou?» — хьалхадоахаш хиннад цо карара яла а гӀерташ.
Йитал со, сударь; вӀаштӀехьа вий хьо? (франц.)
«Акулина! Са доттагӀа, Акулина!» — яьхад цо цун кулгех барташ а доахаш.
Из деррига сурт бӀаргагуш хинна Мисс Жаксон фу аргда а ца ховш лаьттай.
Цу минута ниӀ хьаеллаеннай, Григорий Иванович хьачуваьннав.
— АхӀа! — аьннад Муромске, — шун гӀулакх-м, хетаргахьа тоаденна да…
Из дӀахо дувца ца дезаш книжкаш дешараша се мукъавалийтарга дог доах аз.
И. П. БЕЛКИНА ПОВЕСТИЙ ЧАККХЕ
Гулливер лиллипуташкахь
Латтар «Антилопа» яха доккха кема Къулбехьен океане додаш.
Кема тӀара лор Гулливер латтар кема тӀа шоай кема дӀадоладеннача форда йистерча кемаш сецача моттигига турмала хьежаш.
Цига юхедисадар цун сесаги ши бери, Джонни яха воӀи Бетти яха йоӀи.
Духхьашха водаш вацар Гулливер фордаца.
Лелар дезаш вар из.
Кхыметтел школе дешаш вагӀача хана а дас шийна тӀехьа ухийтача ахчах дукхагӀа дар форда карташкеи наьха мехкаш дувцача книжкашкеи дӀаухийташ доадора цо.
Ӏалаьмате чӀоагӀа Ӏомадора цо географии математикеи, хӀана аьлча, уж дешараш массарел а дукхагӀа эш форда тӀа лелача сага.
Дас деша дӀавелар Гулливер цу хана чӀоагӀа цӀихеза хиннача Лондонерча лорага.
Массехк шу даьккхар Гулливера цунца дешаш, цхьабакъда, форд дагара балацар цунна.
Лорал накъа даьлар цунна: дийша ваьнначул тӀехьагӀа «ЧӀагарг» яхача кема тӀа лорал де гӀулакхе а этта, кхоъ ах шу даьккхар цо кемаца фордаш тӀа гӀолла лелаш.
Цул тӀехьагӀа «Добрая Надежда» яхача доккхача кема тӀа массехказа вахар из Малхбоалени Малхбузени ХӀиндий мехка.
Кемаца лелача хана цӀаккха а саготлацар Гулливера.
Кема тӀа волча хана, ше цӀагӀара дена книжкаш дешаш вагӀар из, хӀаьта цхьаннахьа лаьтта долча кхаьчача кхыча къамий вахарга хьежар, цар мотт, Ӏаьдалаш Ӏомадора.
Юха цӀавоагӀаш новкъа шийна мел хинна хӀама, шийна бӀарга мел дайнар деррига бокъонца дӀаяздора.
ХӀанз а ше новкъа аравоалаш, Гулливерас шийца новкъа хьаийцар йоазув ду сома книжка.
Цу книжка хьалхарча оагӀон тӀа яздаьдар:
«4 мая 1699 шера Бристолера наькъа арадаьннад тхо».
Дукха кӀираши бетташи доахаш дӀаихар «Антилопа» Къулбехьен океана тӀа гӀолла.
ТӀехьашкара тӀахьекхаш михаш дар.
Никъ ираз долаш бар.
Бакъда, цкъа Малхбоален ХӀиндий мехка долхача хана кемана тӀакхийра унзара дуӀа.
Михои форда талгӀешеи мича дуг а ца ховш, эккхадаь дигар кема.
ХӀаьта ларма чура кхоачалуш латтар Ӏалашдаь даа хӀамеи теза хийи.
Шийтта матрос велар сов а чӀоагӀа хало хьегарахи моцалахи.
Юхебисараш низткъа мара ура лела ца могаш бар.
Ӏаьржача хиво дӀахьош дола бӀара чӀор мо дӀа-юха лестадора фордо кема.
Цхьан баьдеча, Ӏаьржача бус михо форда юкъе ягӀача ирача тарха духхьал тӀадодадир «Антилопа».
Матросаш сов а гайра из зе.
Тарха ирача оагӀонна тӀа а кхийтта «парх» аьнна, деха дӀадахар кема.
Гулливереи пхе матросеи мара кхензар лодка чу а хайна кӀалхарбовла.
Царна ховра цхьаннахьа гаьна доацаш лаьтта долга, цунга кхача безам а бар цар.
Дукха ха яьккхар цар форда талгӀеша удабеш, юххера а болаш бола низ кхоача баллалца.
ХӀаьта талгӀеш тӀехь-тӀехьагӀа йоккхагӀа хулаш йоагӀар, эггара тӀехьа а массарел йоккхагӀа йолча талгӀес урагӀа а кхесса кӀалтӀадаьккхар цар лодка.
Хиво корта а тӀехьа къайлаваьккхар Гулливер.
Из хи чура юха хьагучаийккхача, цунна лала саг вацар.
Цун новкъостий массава а хиво боабаьбар.
Гулливер цхьаь, нек а деш, дӀаволавелар форда тӀа гӀолла, тӀехьашкахьара тӀа хьекхача михо кхы тӀа май а веш.
Каст-каста когаш тӀа ураотта хьожар из, бакъда, форда кӀоарга хиларах цун бух хоалацар цунна.
ХӀаьта Гулливер кхы дӀахо, нек деш, ваха могаш вацар.
Хиво дошадаьча тӀадувхача барзкъашеи кога ювхача маьчашеи хи чу Ӏочу увзавора из.
Хий бага а ухаш, садаккха магацар цунна.
ЦӀаьхха когашта кӀалха чӀоагӀа лаьтта хоаделар цунна.
Из форда тӀеха болчара лаьтта дар.
Гулливер хьалъура а этта, дӀаволавелар.
Ихар из, ихар, вӀалла а шув йисте кхаьча ца воалаш.
Цу моттигера форда бух чӀоагӀа хьекха бар.
Юххера а хийи гӀуми тӀехьашка дисар.
Гулливера геттара кӀаьдеи геттара лохигеи буц тӀайола зӀамига бай бӀаргабайра.
Хина дӀагаьнаваьнна баь тӀа Ӏо а вижа, чӀоагӀа тхьайсар из.
Гулливер сомаваьлча, геттара сийрдаяьнна яр.
Малх хьаллакх а бенна, цунна нийсса керта тӀа латтар.
БӀаргаш хьокхаде дагахьа кулг хьалъайде ер велча кулг хьал ца айлуш висар из; хьалъураха велар — дӀа-юха хьоаваланзар.
Аркъалваьнна вижа уллача цунна хоаделар ший когаши кулгаши чӀоаггӀа лаьттанна тӀачӀоагӀдаьлга.
Диткъача мушилгаша цхарало мо деррига дегӀ юкъедерзадаьдар цун, тӀаьнкӀалхенашкара денз гошка кхаччалца.
Мушилгаш массадолча пӀелгех а хьерчар.
Кхыметтел Гулливера керта тӀара дӀаьха чеш а лаьттах чудийттача хьокхилгашта эзза тӀа а хьерчадаь, мушилгашца дийзадар.
Гулливер цхаралца лаьцача чкъаьранна тара вар.
«ХӀанз тхьайса улл-кх со» аьнна, хийтар цунна.
ЦӀаьхха, дахча мо цхьа масса хӀама дедар цун кога тӀагӀолла.
ХӀанз кита тӀа даьлар, кӀаьда когаш лувзаш, наькха тӀагӀолла хьалдера, чӀенга кӀал кхача доалл.
Гулливеро цхьа бӀарг Ӏокъоарзабир цунгахьа.
Ер фу тамаш я?
Цун чӀенга кӀалха цхьа сагилг латт, бокъонца вола сагилг, кулгаш а когаш а долаш.
Керта тӀа, къега а къегаш, аьшка кий тулл, бе — Ӏади тӀаьскаши, букъа тӀехьашка — тӀаьскаш чудоахкаду тӀормии.
ХӀаьта веррига сагилг нарсал воккхагӀа вацар.
Иззамо вола пхи сагилг паргӀатта Ӏохоалургвар Гулливера тӀаьръюкъе.
Цу сагилга тӀеххьа-тӀехьа Гулливера тӀабайлар иззамо зӀамига бола шовзткъанел совгӀ бола салтилгаш.
Сов чӀоагӀа цецваларах чӀоагӀа цӀогӀа ийккхар Гулливерага.
Сагилгаш, кхера а бенна, дӀа-юха байдар.
Удаш болхаш бартал а лелхаш Ӏобетталора уж, тӀаккха юха ура а лелхаш, цхьаннена тӀехьа шоллагӀа бараш а тувсалуш, уккханна тӀера лаьтта Ӏокхувсалора.
Ши-кхо минута яьлар Гулливера царех кхы саг аьттехьа ца воагӀаш.
Бакъда, массайолча хана ца хадаш баскилгаша дер мо тата латтар цун лерга юхе.
ХӀаьта а кастта юха майра а баьнна, сагилгаш юха а тӀабувла болабелар цун когаш тӀа.
ХӀаьта царех эггара майрагӀа волчо, Гулливера юхьмараж тӀа тебба тӀа а вена, цун чӀенгах гебагӀа а Ӏетта, дикка къоасталуча йиткъигача оазилгаца цӀогӀа техар:
— Гекина дечул!
— Гекина дечул! Гекина дечул! — аьнна, дӀа цӀогӀарч хьекхар гонахьа латтараша массайолча оагӀорахьара.
Цхьабакъда, цар яхачох Гулливер кхетанзар, кхыча наьха дукха метташ ховш ше воллашехьа а.
Дукха ха яьккхар Гулливерас, аркъал вижа уллаш.
Кулгаши когаши геттара тхьайсадар цун.
Низ хьагул а баь, аьрда кулг мукъадаккха гӀертар из.
Юххера а кхоачашдуделар цунга из.
БӀаьннешца ларххӀал дола диткъигеи чӀоагӀеи мушилгаш тӀахьоарчадаь дола хьокхилгаш хьал а даьха, кулг хьалъайдир цо.
Цу сахьате кӀалха латтарех цхьанне чӀоагӀа цӀогӀилг техар:
Гулливера кулгахи, юхьмарехи, фоартахи цу минуте бӀаьннешца ларххӀал дола тӀаьскаш чухайшар.
Цу сагилгий тӀаьскаш маьхий мо диткъигеи иреи дар.
Гулливерас, бӀаргаш а дувшадаь, бийса тӀаялца дӀа-юха ца хьовш, воллача алла дага лаьцар.
«Баьдеча гӀолла аттагӀа мукъавоалалургва» аьнна, хийтар цунна.
Цхьабакъда, бийсанга дӀакхачанзар из цу баь тӀа вижа уллаш.
Ший аьтта лерга гаьна доаццаш, чехка ду таташ хезар цунна, цхьанне лалла гонаца бӀараш дохадеш мо хеталуш дола.
БӀарчча сахьата таташ дир гонилгаша.
Гулливерас кӀеззига оагӀора баьккхар корта, — из дукхагӀа оагӀора баккхийтацар мушилгашеи хьокхилгашеи, — тӀаккха ший керта лалла бӀаргаяйра цунна цӀенача ардакхех хӀаьтта хьаяь лаба.
Кхо-виъ сагилг воаллар ардакхех юххера хьастамаш чудетташ.
Цул тӀехьагӀа сагилгаш байдда дӀабахар, хӀаьта лоаме лагӀаш тӀа гӀолла сабаре когаш а лувзаш лаба тӀа хьатӀаваьлар дӀаьха кхоллар тӀакхуллаш вола цхьа сагилг.
Цунна тӀехьа цхьаькха сагилг воагӀар, дегӀа цул шозза зӀамагӀа а волаш, цун кхоллара ткъам а хьаллаьца.
Хетаргахьа гӀулакх деш вола кӀаьнк вар из, Гулливера цӀаза-пӀелгал воккхагӀа вацар из.
Юххера лабана тӀаваьлар, тоха кийчдаь Ӏадсаькхаш бе доахкаш вола ши салте.
— Лангро дегюль сан! — аьнна, кхозза цӀогӀа а теха, кхоллар кхуллаш волча сагилго ший бе доалла конферта тӀахьерчадер миссел мара доаца каьхатилг хьадоаржадир.
Цу сахьате Гулливера тӀа а байдда, шовзткъеитт сагилго цун керта чеех дийхка даьхка мушилгаш тийдар.
Гулливер, корта оагӀора а баьккха, ладувгӀа волавелар кхоллар тӀакхуллача сагилго дешача каьхатилгига.
Сагилго дукха ха яьккхар каьхатилг дешаш а, къамаьл деш а.
Гулливера цо дувцачох хӀама кхетадинзар, хӀаьта а массагӀа духьа хул аьнна, хеташ, корта а лостабаь, мукъа дола кулг дега тӀа диллар.
Цо кхетадир, из паччахьо вайта викал волга.
Массарел а хьалхагӀа дагалаьцар Гулливерас хӀама дуаде сона, аьнна, деха.
ПӀелг хьал а хьекха, кхозза-диазза бордашта тӀабихьар цо.
Кхоллар кхуллача сагилго цаӀ аьнна, юха жоп делар.
Цул тӀехьагӀа лабана тӀера Ӏо а ваьнна, приказ делар цо, Гулливера оагӀонца массехк бӀаьха лоами оттабе аьнна.
БӀаьннел совгӀ болча, бовкъаш тӀадаьннача, хӀамаш кхухьача наха Гулливера багена тӀадихьар даа хӀама чудола тускараш.
Тускарашка дар хьажкӀий буртилгаш миссел йоккхий йола эзараш маькхилгаш, боча бӀараш миссел доккхий дола бежанеи устагӀани гӀогӀаш, дегӀа вай мозел зӀамагӀа йола кхерза котама кӀоригаш.
Гулливерас цкъа кхоаллашехьа а ши гӀогӀи кхо маькхи дӀакхаьллар.
Цо биар кхерза пхи уст, бокъабаь бархӀ устагӀа, цӀер тӀа йокъаяь ткъеста хьакхи хурск, ши бӀаьннега гӀортташ котама кӀоригаши гӀажаши.
Дукха ха ялалехьа тускараш доассаделар.
ТӀаккха сагилгаша Гулливера кулга тӀакорчайир чхьагӀар чудола ши бешка.
Бешкаш Ӏалаьмате йоккхий яр, — хӀара бешка вай пела миссел.
Гулливерас, цхьаннена тӀехьа шоллагӀчун йоаккхаш шинна а бешка пхонаш хьа а яьха, пхи-ялх къургбаь дӀамелар шаккхе а бешка.
Сагилгаш чӀоагӀа цецбаьлар цох.
Цул тӀехьагӀа кулга оамала дехар дир цар цунга йоассаенна бешкаш лаьтта Ӏокховсаялар Ӏа, аьнна.
Гулливерас шаккхе а бешка цхьатарра хьалъурагӀа кхайсар.
Бешкаш кӀалтӀа а лийлха, чӀоагӀа тата деш лаьтта Ӏоеттаенна, тайп-тайпарча оагӀорахьа дӀа-юха керчар.
Баь тӀа лаьтта нах дӀа-юха байдар, чӀоагӀа цӀогӀарч а детташ:
ЧхьагӀар менначул тӀехьагӀа Гулливера цу сахьате наб е безам эттар.
Набарах воаллашехьа а, хоалора цунна, мишта дӀа-юха уд шийна тӀагӀолла сагилгаш, урагӀа а, пхорагӀа а лоам тӀара мо шийна тӀера уж чу мишта керч, гӀажамашцеи гебагӀешцеи шийна цар доаха гӀадгӀилгаш, пӀелга тӀара-пӀелга тӀа уж кхувсабалар.
Цу кхувсалуча сагилгех итт-ткъаьх сагилг лаца безам хиннабар цун, бакъда, бӀаргаш ши-шегӀ вӀашка а дийша чӀоагӀа тхьайсар из.
Сагилгаш из хиларга хьежаш багӀаш хиннабар.
Цар, хьалххе дага а лаьца, чхьагӀар чудолча бешкашка тхьовсаву молхаш чутайса хиннаяр, тамашийна хьаша тхьовсавар духьа.
ДуӀо Гулливер чувихьача мехка цӀи Лиллипутия яр.
Цу мехка лиллипуташ бахар.
Лиллипутера эггара лакхагӀа дола хенаш кхозарий кӀотаргел лакхагӀа дацар, эггара доккхагӀа дола цӀенош истолал лохагӀа дар.
Гулливер мо вола тенна саг Лиллипуте цхьанна а сага цӀаккха а бӀаргавайнавацар.
Паччахьо паччахье хьавоалаве из аьнна, приказ деннадар.
Цу гӀулакха тхьовсаваьвар Гулливер.
Паччахьо деннача приказах пхибӀаь плотникои бӀаь инженерои ткъаь шиъ чарх а йолаш Ӏалаьмате йоккха гӀудалкх йир.
Кхо-диъ сахьат далалехьа гӀудалкх хьаяь яьлар, цхьабакъда иштта атта-м дацар Гулливер цунна дӀатӀавилла.
Цу гӀулакха е хӀама дагалаьцар Лиллипутерча инженераша:
Вижа уллача цу теннача сага оагӀонца хьалъоттайир цар гӀудалкх.
Цул тӀехьагӀа юхье цӀарацӀураш доахка безткъа бӀоагӀилг чубегӀар цар лаьттагӀа. Цу цӀарацӀураех цхьаннена юхье мӀараш доахка сома мушаш тайсар.
Уж мушаш моллагӀа йолча тӀиргал сомагӀа дацар.
Лиллипуташ болабелар шоаш дагалаьцар кхоачашде.
Гулливера дерригача дегӀахи, кулгехи, когехи мӀараш дӀа а тайса, цӀарацӀурашца мушаш Ӏоувза болабелар уж.
Цу гӀулакха ерригача Лиллипуте гӀолла хержа дукхагӀа низ боаллаш вола ийсбӀаь саг воалаваьвар.
Шинна а кулгаца Ӏоувзар цар мушаш, лаьттах когаш а гӀертадеш, беррига хьацара Ӏо а ухаш.
Цхьа сахьат даьлча, ах пӀелггал лаьттара хьалъайве мегар царна Гулливер, ши сахьат даьлча, цхьан пӀелггал, кхоъ даьлча, — гӀудалкха атта дӀатӀавиллар цар из.
Паччахьа ший кхийшкарча говрех эггара теннагӀа йола цаӀ ах эзар говр ежаяр гӀудалкхах, хӀара мугӀаре итт-итта йожаш.
Говраш лехкараша шодамаш а лостаяь Лиллипутен керттерча городе — Мильдендо дӀалаьхкар уж.
Гулливер хӀаьта а тхьайса уллар.
Кхача веззача дӀакхаччалца сома ца ваьлча а мегар из, цӀаьха мо паччахьа гвардейцарча цхьан эпсаро из сомаваьккхавецаре.
Из иштта хилар.
ГӀудалкха цхьа чарх дӀаийккхар.
Юха а сайца, гӀудалкх тоае йийзар.
Кхаь-виъ эпсара дагадехар, гӀудалкх сеца латтача хана цунна дӀатӀа а даха, вижа уллача Гулливера юхьмараж мишта я хьажа.
Шоай говрашца гӀудалкха дӀатӀа а баха, царех цхьанне Гулливер аьрда мери Ӏурга чу ший гебагӀа ира юхьиг Ӏеттар.
Гулливерас чӀоагӀа юхьмараж а эза чӀоагӀа Ӏиршинг даьккхар.
— Ап-чхи! — аьнна, кхайкар аре.
Эпсараш, шодамаш теха шоай говраш шоаш ма йолхха хийца а хийца, гӀудалкха юхера дӀалилхар.
ХӀаьта Гулливер сома а ваьнна говраш лехкача наха еттача шодамаша ду таташ а хеза, кхетадир ше цхьаннахьа вугилга.
БӀарчча денна никъ бир хьацараша йизача говраша вийхка улла Гулливер Лиллипутен наькъашка гӀолла дӀакхухьаш.
Говраш дӀаяьстар хӀама дуаде а хий моладе а.
Са хиллалца лаьттар гӀудалкха шинна а оагӀорахьа ха тӀа этта эзар гвардеец; пхибӀаь — лотадаь багаш бе доахкаши пхибӀаь тоха кийчдаь Ӏадсаькхаш долаши.
Салташка приказ деннадар, цӀаьха мо Гулливера дӀа-юха хьа дагадохе, цунна пхибӀаь тӀаьск тохалда аьнна.
Са хинначул тӀехьагӀа гӀудалкх дӀахо йигар.
Города коанаӀарашта гаьна йоаццаш, майдан тӀа цхьа къаьна гӀала ягӀар, саг чу а ца вахаш, шин саьнга ши вӀов а ягӀаш.
Цу гӀалий чу моцагӀа денз саг вахацар.
Цу яьссача гӀалийга хьавера Лиллипуташа Гулливер.
Ерригача Лиллипуте дацар цул доккхагӀа цӀенош.
Цун вӀовнаш дукха хӀама ца эшаш сага дегӀага гӀортташ лакха яр.
ЙоккхагӀа йолча наӀарех кхыметтел Гулливер мо вола тенна саг а биъ когара хийцца чугӀоргвар, хӀаьта хьаьший чуийбеча цӀагӀа-м, хетаргахьа, дерригача дегӀа дӀоаххала ураоттавелча а мегар из.
Гулливер цига ваха хоаве дага вар Лиллипутен паччахьа.
Гулливера ховш дацар из.
Из ший гӀудалкха тӀа уллаш вар, хӀаьта цунга хьажа гӀерташ массанахьара цунна тӀаудаш беррига лиллипуташ бар.
Говрашта тӀабагӀача хаьхоша дӀачувхабора уж, хӀаьта а дукха хӀама ца эшаш цхьа иттех эзар сагилга кхийра, Гулливер вийхка уллача хана цун когаштеи, кита тӀеи, гоштеи тӀагӀолла го тасса.
ЦӀаьхха цхьа хӀама кхийтар цунна когах.
Хьалъай а венна, когашкахьа Ӏохьешача, кхо-виъ лиллипут бӀаргавайра цунна, хьалкорчадаь пхьошаш а долаш, хьалхашка Ӏаьржа тӀолгаш а ухкаш бола.
ЗӀамига гонилгаш къегар цар бе.
Уж паччахьа ковна тӀара аьшка пхьараш бар Гулливера гӀабаш детташ боахка.
ГӀалий пенъоагӀонгара цун когага кхаччалца езткъеи цаӀ зӀанарилг а теха, хьакхинга тӀа уж дӀачӀоагӀйир цар Ӏоуллача ткъаь ялхайтта чӀегаца.
Гулливер хийцца гӀалийна хьалхашкарча майдан тӀа гӀолла леларгволаши паргӀата ший цӀагӀа чутекхаргволаши йӀаьха яр уж зӀанарилгаш.
Шоай болх йисте а баьккха, аьшка пхьараш дӀабахар.
Хаьхоша мушаш тийда а тийда, Гулливер хьалъура гӀеттар.
— Ӏаь-аь! — аьнна, цӀогӀа хьекхар лиллипуташа. — Куинбус Флестрин! Куинбус Флестрин!
Лиллипутий меттала из дар: «Саг-Лоам! Саг-Лоам» яхилга.
Гулливер шорттига лоралуш, цигарча нахах саг лозавар кхераш, кога тӀара кога тӀа а ваьнна, дӀа-юха хьежар.
ЦӀаккха а бӀаргабайнабацар цунна из мо хоза мохк.
Хьу, кхаш, бешабаш къоарзача зизай хаьсашта тара дар цига.
Доккхий хиш, зӀамига хин тоатолгаш мо удар, хӀаьта гаьнна улла город берий ловзорг мо хеталора.
ГӀанкара а ваьнна царга хьежаш латтача Гулливера мишта гуллу а ца ховш, цунна гонахьа, хайра хӀама ца эшаш, паччахье мел бахаш бола нах гулбелар.
Лиллипуташ хьувзар цун когашта гонахьа, когашта тӀаювхача цун маьчех доахкача кӀаьгех кулгаш деттар, цунца хьажа гӀерташ кортош тӀара кийнаш а Ӏолегаеш аркъал ухар уж.
Бераша шоайла къувсар Гулливера меражга кхаччалца лакха Ӏаи-Ӏаи кхера хьалкхоссарг бацар яхаш.
Дийшача наха шоайла дувцар, Куинбус Флестрин мичара ваьннав-теш, яхаш.
— Вай къаьнача книжкаш тӀа яздаьд — аьлар цхьан дийшача саго, — эзар шу хьалха фордо вай шувна йисте цхьа унзара хӀама хьакхессай:
сона хеташ из Куинбус Флестрин хиннав форда кӀалхара хьалтӀаваьнна.
— А-а, — йоахар вокх дийшача саго, — форда чура унзарча хӀаман чкъаьран санна лакаши цӀоги хила деза.
Куинбус Флестрин бетта тӀара чувежав.
Лиллипутерча дийшача наха хацар дунен тӀа кхы мехкаш долга, царна хетар массанахьа а цхьа лиллипуташ бах, аьнна.
Дийшача наха дукха ха яьккхар кортош а лестадеш Гулливера гонахьа гӀолла лелаш, бакъда, юххера къоастаде маганзар царна Куинбус Флестрин мичара венав.
Ӏаьржача дошта тӀабагӀача баьреша гебагӀаш лестадеш дӀа-юха лелхабир нах.
Цар говраш хӀанзза Ӏояьча циска кӀоригел зӀамагӀа яр.
— Пеплам селян! Пеплам селян! — яхаш цӀогӀарч деттар баьреша.
Гулливера бӀаргаяйра чархаш тӀа латта дошо кӀопилг.
КӀопилгах ежа ялх кӀай говр йоаллар.
Лалла, кӀайча говра тӀа а вагӀаш, бедарг юхье ягӀа дошо кий а туллаш, говр хехкаш цхьа сагилг воагӀар.
Дошо кий туллача сагилго, говр хехкка Гулливера кога бухьига тӀа а вена, цӀаьхха юхаэзар ший говр.
Говр мерех шок а теха, тӀаьнаш тӀа эттар.
Цу сахьате массехк эпсаро, шинна а оагӀорахьара тӀабайдда, дирста гоаламаш хьа а лаьца, чӀоагӀа лоралуш Гулливера кога юххера дӀагаьна яьккхар говр.
КӀайча говра тӀаваьгӀа баьри Лиллипутен паччахьа вар.
ХӀаьта дошо кӀопилга чу цун сесаг ягӀар.
ГӀулакх деча виъ пажочо бай тӀа бархата зиг доаржадаь Ӏо а дилла, цӀилеторгий пашкилг миссел мара доаца бархата гӀанд цу тӀа Ӏо а оттадаь, тӀа цӀа долча файтон наӀаргаш хьайийллар.
Паччахьа сесаг, файтона чура ара а яьнна барзкъаш а нийсдаь Ӏохайра гӀанда тӀа.
Цунна гонахьа дошо гӀандилгаш тӀа Ӏохайшар цунцара кхалнах а.
Царна тӀадийха барзкъаш сов дика а сов къоарза а хиларах уж тӀабаьгӀа бай йоаржаяь Ӏойиллача, дошоцеи, дотоцеи, жовхьарашцеи хозъяьча юпкана тара лестар.
Паччахьо говра тӀара Ӏо а ваьнна, гӀаш ши кхо го баьккхар Гулливера гонахьа.
Цунцара нах цунна тӀехьа ухар.
Паччахьага дикагӀа хьежар духьа Гулливер оагӀора а ваьнна вижар.
Паччахьа кӀезигагӀа вале а, бӀарчча мӀара миссел лакхагӀа вар шийцарча нахал.
Шин пӀелгал лакхагӀа вар из, хетаргахьа, Лиллипуте из геттара лакха саг лоархӀар.
ЦӀилеторгал кӀеззига дӀаьхагӀа хургдолаш дола даьккха тур доалар паччахьа бе.
Цун дошо мукъар тӀеи бетта гаргаш тӀеи къегаш жовхьараш дар.
Паччахьо, корта урагӀа а берзабаь, цхьа хӀама хаьттар Гулливерага.
Гулливеро цо аьннар кхетадинзар, хӀаьта а массагӀа духьа хул, аьнна, хеташ паччахьага дӀадийцар цо ше мала ва а мичахьара венав а.
Паччахьо белаж эзар.
ТӀаккха Гулливерас ше дийцар юхадийцар цунна немций метталла, голландий метталла, латиний, грекий, французий, испаний, туркий метталла.
Цхьабакъда, хьаховчох, Лиллипутен паччахьана царех цхьаккха мотт хацар.
Гулливерага корта а лостабаь, говра тӀа а хайна, Мильдендо юха чухехкар цо говр.
Цунна тӀехь-тӀехьа яхар ший кхалнахаца цун сесаг а.
ХӀаьта Гулливер гӀалийна хьалхашка вагӀийсар, ший мордилга хьалхашка дагӀа жӀали мо.
ДӀа сайрингахьа лестача хана Гулливера гонахьа, кӀезигагӀа хилча а, кхобӀаь эзар лиллипут гулвелар — городе мел баха нахи юхе гӀолла ядача юрташкара беррига ахархойи.
Массава а хьажа гӀертар Куинбус Флестринага — Саг-Лоамага.
Гулливер лоравеш ха дар, гебагӀаши, товраши, Ӏадсаькхаши долаш дола.
Хаьхошка приказ деннадар Гулливера саг тӀа ма вуталва аьнна а, хӀаьта зӀы хоада а яь из водаргвоацаш цунга хьежа аьнна а.
Ши эзар салте латтар гӀалийна хьалхашка, хӀаьта а городера массехк саг царна юкъе гӀолла чакхлийлхар.
Цхьабараш Гулливера ботинкай кӀоажошка хьежаш бар, хӀаьта вокхар цунна тӀой деттар, цун кочах доахкача чопилгех тӀаьскаш деттар.
Нийса хьожадаь техача тӀаьско Гулливера Фоартах сек даьккхар, хӀаьта шоллагӀа дола тӀаьск цхьа сахьат хинна мара аьрда бӀарга чу а кхетар.
Хаьхошта тӀавиллачо приказ делар уж йовсараш хьа а лийце, бийхка а бийхке, Куинбус Флестринага дӀале, аьнна.
Кхы мел долча таӀазарел унзарагӀа дар из царна.
Ялх лиллипут хьалаьца вийхка а вийхка, гебагӀай аьрхӀа йовхьамаш Ӏетташ Гулливера когашта хьатӀабоалабир салташа.
Гулливерас, Ӏо а вийрза, хьеккха массава а цхьан кулгаца хьа а ийца, ший киса веллар.
Цхьа сагилг мара витанзар цо ший бе. Лоралуш юкъага гӀолла шин пӀелгаца из хьа а лаьца, цунга хьежа волавелар Гулливер.
Сагилго, шинна а кулгаца Гулливера пӀелг хьа а лаьца, ший низ мел ба цӀогӀа хьекхар.
Сагилгах къахийтар Гулливеранна.
Цунга вела а къежа, ший хаче кисара мукх хьадаьккхар Гулливерас лиллипута когех боалла муш теда безам болаш.
Гулливера къега царгаши Ӏалаьмате доккха урси бӀаргадайнача лиллипуто кхы а чӀоагӀагӀа цӀогӀа хьекхар.
КӀалха латтача наьха, сов унзара баларах, гӀар-тата дайра.
ХӀаьта Гулливеро шорттига цкъа цхьа муш а хоадабаь, тӀаккха вож а хоадабаь, сагилг лаьтта Ӏооттавир.
Цул тӀехьагӀа, из мо мукъа а баьха аргӀагӀа лаьтта Ӏооттабир цо ший киса чу гӀолла хьувзаш баьхка юхебиса лиллипуташ а.
— Глюм глефдо Куинбус Флестрин! — аьнна, цӀогӀарч хьекхар берригача наха.
Лиллипутий меттала из дар: «Вахалва Саг-Лоам» яхилга.
ХӀаьта хана тӀавиллачо паччахьа гӀалий чу ши эпсар вахийтар, цига хиннар паччахьага шийга дӀадувца, аьнна.
Цу хана Бельфаборак, яхача гӀалий чу эггара гаьнагӀарча цӀагӀа паччахьо къайлагӀара кхетаче гулйир Гулливерах фу дергда къоастадарна.
Министрашеи кхелахошеи шоайла ийс сахьата къийсар.
Цхьабараша йоахар Гулливер санна хулла сихагӀа ве веза.
ЦӀаьха мо зӀанараш тийда Саг-Лоам воде цо когаш тӀабийтта, еррига Лиллипуте йохаяр кхерам ба йоахар цар.
ХӀаьта цӀаьха мо, из ца водаш вусе, мехка Ӏалаьмате чӀоагӀа моцал оттаргья, хӀана аьлча цу саго хӀара денна 1728 лиллипут кхаба эшачул дукхагӀа маькхи дулхи дуандаь.
Цун лоархӀам баьбар цхьан дийшача саго, лоархӀам дика бе ховш хиларах къайлагӀарча кхетачен тӀа вийха волча.
Вокхар йоахар Куинбус Флестрин дийна витарах миссел кхерам ба из верах а.
Из миссел дола доккха дакъа дохкадала доладаларах паччахье меттел берригача мехка гӀолла а тӀехьа чума яха лазар даржар кхерам ба.
Паччахьалкхен керттерча кхетачен секретаро Рельдресселас, паччахьагара дош а дийха, аьлар, Мильдендо гонахьа беш латт, тӀемах из лораеш бола цӀена пенъоагӀув баь баллалца йолча хана мукъах а ве йиш яц Гулливер.
Гулливеро 1728 лиллипуто дуачул дукхагӀа дулхи маькхи дуэ а, хетаргахьа, цо гӀаддайча а, 2000 лиллипуто бечул дукхагӀа болх бергба.
Цул совгӀ цӀаьха мо тӀом хьойя, Саг-Лоамо пхе крепостес лорабечул дикагӀа лорабергба мохк.
Паччахьа кхоаллена кӀалха латтача ший паччахьа гӀанда тӀа вагӀар министраша яхачунга ла а лувгӀаш.
Рельдрессель къамаьл даь ваьлча, корта лостабир цо.
Массане а кхетадир паччахьалкхен керттерча кхетачен секретаро даьча къамаьла из раьза хиннилга.
Цхьабакъда, цу хана ше вагӀачара хьаурагӀеттар Лиллипутен дерригача тӀема кемашта тӀавилла вола адмирал Скайреш Болголам.
Саг-Лоам укх дунен тӀа мел бахача нахал низ болашагӀа волга цӀенна бакъ ма дий — аьлар цо.
— Бакъда, из хӀама бахьан долаш ве веза из ма хулла сихагӀа.
ЦӀаьха мо тӀом хьайча Лиллипуте моастагӀех дӀакхета цунна дагадохе, паччахьа ший гвардеецарча итт полка а могаргдац из эшаве.
ХӀанз укх сахьате из лиллипутий кара а ва, цудухьа ха дӀаяхалехьа, вай ве а веза.
Казначей Флимнапи инарал Лимтоки судахо Бельмафи раьза хилар адмиралас яхачоа.
Паччахьо, вела а къежа, корта лостабир адмиралагахьа, цу тӀа а Рельдрессельга мо цкъа а ца лостабеш шозза лостабир.
БӀаргагуш дар адмиралас даьча къамаьла из кхы а чӀоагӀагӀа раьза волга.
Гулливера гӀулакх къаьста даьннадар.
Цу хана, ниӀ цӀаьхха хьа а еллаелар, къайлагӀарча кхетачен зала чу чуийккхар хана тӀавиллачо паччахьа волча вайта ши эпсар.
Паччахьана хьалхашка гора а этта, майдан тӀа хиннар дӀадийцар цар цунга.
Гулливер лийца а лийца, шийга дӀабеннача нахаца мел дика хилар, эпсараша дӀадийцачул тӀехьагӀа, паччахьа секретаре Рельдресселас цӀаькха а дош дийхар шийна.
ЦӀаькха а чӀоагӀа дӀаьхдаь дийцар цо, Гулливерах кхера хьашт а дац, вувчул дийна витача из паччахьанна дуккха а дикагӀа накъа а варгва, яхаш.
Паччахьо Гулливер дийна вутилга чӀоагӀдир, цхьабакъда, хацарча эпсараша дийца Ӏалаьмате доккха урс а, хӀаьта цунца чухьежача корадаь моллагӀа кхы герз а хьадоаккхалда аьнна а оттадир.
Гулливера чухьажар шин чиновника тӀадиллар.
Кулга оамалах дӀакхетавир цар Гулливер паччахьа цунгара дӀадехачох.
Гулливерас къовсам баккханзар.
Шаккхе а чиновник хьабе а велла, цкъа цхьан киса веллар цо уж шиъ, тӀаккха вокх киса веллар, цул тӀехьагӀа аргӀагӀа хаче а, юххера а чурча коча а кисашка бехкар.
КъайлагӀарча цхьан кисана тӀабитанзар Гулливерас чиновникаш.
Цу киса бӀаргасаьнаши, турмали, къулбеи доахкар цун.
Чиновникаш шоашца дера фонари, каьхати, къоаламаши, шаькъеи.
Дизза кхо сахьат даьккхар цар Гулливера кисашкара хӀамашка хьожаши уж дӀаязъеши.
Болх баь баьнначул тӀехьагӀа, Гулливерага дийхар цар юххерча кисара хьаара а даьхе, лаьтта Ӏохеца тхо, аьнна.
Цул тӀехьагӀа, моаршал а денна, шоаш оттаяь список а ийца паччахьа гӀалий чу бахар уж.
Ер я из — цхьа дош тӀера ца доаккхаш а тӀа ца тохаш а.
1. Везача Сага-Лоама пиджака аьттехьарча киса чортача гата цхьа йоккха кийсиг корайир тхона. Ший йоккхалга диллача Бельфаборак яхача гӀалий чурча нах тӀаийбеча йоккхача зала чу кӀувса меттел лелае мегаргйолаш яр из:
2. Аьрдехьарча киса корадир тхона Ӏалаьмате доккха дошо тӀоаргац, ногӀар а долаш.
ТӀоаргаца чу доккхий ӀажагӀа шолхаш дадар.
Цу шолхех йоагӀача чӀоагӀача хьажо дуккхача хана чӀоагӀа Ӏиршингаш дахийтар тхога.
3. Чухьнахьа ювхача коча аьттехьарча киса массехк бӀаь шаьрдаь кӀай улгаш доахкар, доккхал-зӀамигал цхьатарра а, мушашца шоайла вӀашагӀа а тийга а долаш дола.
Хьалхарча улга тӀа ши мугӀ Ӏаьржа жӀакаш теркал дир оаха.
Хетаргахьа, вайна ца довзача абатах дола алапаш да уж.
ХӀара алап вай цхьацца тӀаьръюкъ миссел да.
4. Аьрдехьарча киса паччахьа гӀалийцарча беша гонахьа яьча аьшка карта тара йола цхьа хӀама бӀаргаяйра тхона.
Цу цхарала ирача кхалашца ший керта тӀара чеш тоаду Сага-Лоамо. (Ши кхала йоацаш я: пхелагӀеи итталагӀеи).
5. Хаче аьттехьарча киса тхона цӀаккха а бӀаргайовнза йола аьшкахи дахчахи яь цхьа машина корайир.
6. Хаче аьрдехьарча киса эггара лакхагӀа волча лиллипутал шозза доккхагӀа дола Ӏалаьмате доккха урс доалл.
7. Цул совгӀ Саг-Лоамагара Ӏалаьмате йоккха герга яьшка кораяьй тхона.
Из яьшка цхьан оагӀонгахьара дото я, хӀаьта вокхазахьара шан я.
Сага-Лоама кисашка чӀоагӀа йӀайха я хӀаьта из ша башац.
Шана кӀалха бӀарга хоа а луш шийтта доккха Ӏаьржа жӀакеи ши гебагӀи доалл.
Яьшка чу цхьа доккха аькха доалл, цӀаккха а ца соцаш царгашца е цӀоганца таташ а деш.
Иштта я Сага-Лоама чухьежача цунгара кораяьча хӀамашта оттаяь список.
Шийна чухьожача хана чӀоагӀа эздел кхоабаши чӀоагӀа сабареи вар из.
Спискана кӀалха чиновникаша кулгаш яздаьдар:
ШоллагӀча дийнахьа Ӏурра Гулливера цӀеношта хьалхашка нийсбенна бӀи дӀаэттар, паччахьана гонахьара нах гулбелар, паччахьа ше а вера, шийцара нах а министраш а гонахьа баьха.
Цу дийнахьа Гулливерас Лиллипутен паччхьага ший герзаш дӀадала дезар.
Цхьан чиновнико чӀоагӀача оазаца список ешар, хӀаьта вокхо Гулливера тӀагӀолла кисагара-кисага дӀа-юха а удаш, цунга дӀахьекхар малагӀа хӀамаш я хьаара яха езараш.
— Чортача гата кийсиг! — аьнна цӀогӀа техар список ешача чиновнико.
Гулливеро ший мерех хьекха йовлакх лаьтта Ӏодиллар.
— Дото тӀоаргац!
Гулливеро кисара хьаяьккхар дото тхьамка лелорг.
— КхобӀаь кӀай улг, шаьр а даь, мушашца вӀашагӀтийга дола!
Гулливеро йовлакха лалла Ӏодиллар ший йоазув ду киса леладу книжка.
Беша гонахьарча картана тара йола йӀаьха хӀама!
Гулливеро ехк хьаяьккхар.
— Дахчахи аьшкахи яь машина, Ӏалаьмате доккха урс, дотохи шахи яь яьшка!
Гулливеро хьадаьхар тепчеи, мукхи, сахьати.
Паччахьа массарел а хьалхагӀа мукхарга хьежар, цул тӀехьагӀа Гулливерага аьлар цо тепча мишта кхувс, хьахьокха, аьнна.
Тепча йиза яр. Гулливеро, хьалъурагӀа хьекха, кхессар из.
Лиллипуте цӀаккха а ца хезача тайпара дола чӀоагӀа тата ийккхар.
Кхо эзар салте дог а кӀаьдденна Ӏовежар, ши министр цхьа минута хинна мара лара, сов кхераваларах, хӀаьта а паччахьо бос а баха, кулгаца юхь-мараж къайлаяьхар — дукха ха яьккхар цо бӀаргаш хьаделла ца вухьаш.
КӀур дӀа а баьнна, массава а метта веначул тӀехьагӀа паччахьо приказ делар: «мукхи тепчеи тӀема кхоачамий складе дӀахьолда», аьнна.
Юхейиса хӀамаш Гулливера юхаелар.
Дизза ах шу даьккхар Гулливеро плена вахаш.
Эггара дикагӀа болча дийшача нахах ялх саг хӀара денна ер волча ухар укханна лиллипутий мотт хьеха.
Кхо кӀира даьнначул тӀехьагӀа дикка кхетаде ваьлар из гонахьарча наха дувцар, хӀаьта ши бутт совгӀ ха яьнначул тӀехьагӀа ше а Ӏомавелар из Лиллипуте бахача нахаца къамаьл де.
Юххьерча урокашка Гулливеро цхьа хабар Ӏомадир, цу хана цунна массарел чӀоагӀагӀа эшаш хинна:
«Сий дола паччахьа, аз дех хьога, мукъаваккха со».
ХӀара денна гора а увтташ, из дехар дора цо паччахьага. Цхьабакъда, паччахьо массаза цхьа жоп телар:
Цун маӀан дар: «Хьо мукъаваккха йиш яц сога, сонеи са паччахьалкхеннеи мутӀахьа ма хургва со, аьнна, Ӏа дув баъалца».
Гулливер кийчча вар цу минуте из дув баа, хӀаьта а паччахьо денгара-денга доахаш тӀехьашка теттар из дув буилга.
КӀезиг-кӀезига Ӏамаш Ӏемар Лиллипуташ Гулливераца, цох бола кхерам байра.
Каст-каста ший гӀалийна хьалхашка лаьтта Ӏо а вужаш, пхи-ялх лиллипут халха воахар цо ший тӀаьръюкъе.
Мильдендера бераш ухар цун керта чешта юкъе лечкъоргех ловза.
Кхыметтел лиллипутий говраш а Ӏемар цунга — Гулливер бӀаргавайча хьалха мо тӀаьнашта а увтташ дӀакхувсалацар уж.
Паччахьо приказ делар лаьрххӀа къаьнача гӀалийна хьалхашка каст-каста говрашцара бӀи Ӏомаболба, аьнна, — ший гварден говраш дийнача лоамаца Ӏамийта гӀертар из.
ХӀара Ӏурра-Ӏура полкашцара а паччахьа ший кхийшкара а говраш Гулливера когашта юхе гӀолла тӀехйоахар.
Дошлоша, лаьтта Ӏодилла уллача цун кулга тӀагӀолла тӀехкхувсайолийтар шоай говраш. ХӀаьта говра чӀоагӀа шаьра волча цхьа майрача баьречо зӀанарах дӀабийхкача цун кога тӀагӀолла тӀех кхессар ший говр.
Гуллевер хӀанз а зӀанарех дӀавийхка латтар.
Саготалла балхаш де волавелар из: шийна истол а, гӀандаш а, маьнги а дир цо.
Цу гӀулакха паччахьа хьунашкара цхьа эзарнега гӀортташ эггара доккхагӀа дола хенаш дера цунна.
ХӀаьта Ӏовижа мотт Гулливера цу мехкарча эггара дикагӀа волча пхьаро хьабир.
Цар бера ер волча лиллипутий меттаех ялхбӀаь мотт.
Царех цхьацца бӀаь ах бӀаь мотт вӀашагӀа тийга, Гулливера гӀаьхьа хургболаш биъ мотт бир цар.
Уж биъэ а мотт вӀашка биллар, хӀаьта а дикка хала дар Гулливера вижа алла.
Иштта цу тайпара хьадир цунна метта тӀа дехка гаташ а ювргӀа а.
ЮвргӀа геттара биткъа а шийла а хилар.
ХӀаьта форда тӀа лела Ӏема Гулливера новкъа дацар из — шелалах кхерацар из.
Гулливера даа хӀама кийчдеш пхибӀа повар вар. Уж, гӀалийна юххе чаьтараш а теха, цига баха ховшабаьбар.
ХӀара ден-денна, са хуллашехьа а бӀарчча Ӏул хьайбаш доаладора цига — ялх усти шовзткъа устагӀи,
вордаш етте маькхи чкъаьрийи кхухьар.
Барзкъаш тегача кхобӀаь саго Гулливера тӀадувха барзкъаш дир шоай дараш мо.
Барзкъашта бустам боаккхар, портноша Гулливер гора а оттаваь, цун букъага бӀаьха лоами оттабир.
Цу лоаме тӀа гӀолла цун фоарта тӀа хьалтӀа а ваьнна, воккхагӀа волча портночо фоартангара лаьтта кхаччалца Ӏохийцар юхье даш доалла тӀирг.
Иззал йӀаьха е езар тӀеханахьа ювхаю пинжак.
Пхьошаши юкъи Гулливеро ше дистар.
Барзкъаш дика хилар, цхьабакъда, чӀегилгех баьча ювргӀана тара-м дар уж.
Из хилар массехк эзар тупа кӀадаех уж хьадарах.
Гулливера тӀа мел дувха барзкъаш цӀена дар,
цхьа кий мара эшаш хӀама дацар.
Бакъда, цига а иразо новкъостал дир цунна.
Цкъа паччахьа гӀалийга говра баьри кхаьчар, хабар а дахьаш Саг-Лоам кораваьча моттига гаьна доаццаш боахкача наха юкъе герга гув а багӀаш, яьржа йиткъа йисташ а йолаш дола цхьа Ӏаьржа хӀама хоаденнад, аьнна.
Цига баха нах хьалхагӀа из форда чура цхьа хьайба доад мотташ хиннабар.
Цхьабакъда, дикеи вои дӀа-юха а ца хьожаш, е хӀама а ца дуаш, е са а ца доахаш из алларах, царна хайра Сага-Лоама хӀамаех хӀама из йолга.
ЦӀаьха мо паччахьо приказ лойя, духхьал пхе говраца Мильдендо хьая йиш а хургья из хӀама.
Паччахьа раьза а хинна, массехк ди даьннача гӀолла Ӏуша хьаера Гулливера цо форда йисте йоаяь хинна цун тишъенна Ӏаьржа кий.
Новкъа хьаяхьаш дикка тишъяьяр из, хьаяхьаш боагӀача наха Ӏержех ши Ӏург а даьккха, дӀаьха мушаш а теха Мильдендо кхаччалца лаьтта гӀолла текха а яь.
ХӀаьта а кий яр из, Гулливеро керта тӀа хьатӀа а тиллар из.
Паччахьанна сакъердам баккхар духьа а сихагӀа мукъа валар гӀоне а Гулливеро, цхьа геттара хоза, сага хӀаьтталца бӀаргадовнза хинна ловзар дагалаьцар.
Цо дийхар хьунагӀара ма хулла доккхача хенех массехк хи ба сона, аьнна.
ШоллагӀча дийнахьа ворхӀ саго ворхӀ гӀудалкха тӀа а детта дера цунна уж хенаш.
ХӀара гӀудалкхах бархӀ-бархӀ говр йоаллар ежа.
Хенаш вайцигара саьргаш миссел сома дар.
Цу хенашта юкъера дикагӀа бола ийс хи хьа а хержа, уж цхьатарра хургболаш дӀа а тийда, ирдаь, лаьттах чудийттар цо биъ са беш.
Цу хенаш тӀа доаржадаь ший йовлакх дӀачӀоагӀдир цо, фата мо эза.
Шаьреи нийсеи йола майдинг хилар.
Цунна гонахьа бекъех карт а яь, паччахьага аьлар Гулливеро, цу майдан тӀа дошлой бӀенга говраш хьовзаяйта, аьнна.
Паччахьа чӀоагӀа раьза хилар цу ловзара.
Цо приказ делар дикагӀа вола ткъаь виъ баьри шоай берригача тӀема кхоачамца къаьнача гӀалийга дӀагӀо, аьнна. Ше а вахар из цар деча ловзарга хьажа.
Гулливеро аргӀагӀа шоай говрашца хьалтӀа а баьха, майдан тӀа Ӏооттабир дошлой.
Зурмаш лекхар.
Дошлой, шин отряда бекъа а бенна, шоайла лата болабелар.
Ма даггара вӀашка хьекхар цар аьрхӀа тӀаьскаш, вӀаши Ӏетта болабелар уж аьрхӀа гебагӀаш, тӀехьашка а ухаш, тӀаккха юха а говраш вӀашка а хехкаш летар уж.
Цу тӀема ловзара чӀоагӀа раьза хинна паччахьа хӀара ден-денна из ловзар де ваьлар.
Цкъа паччахьо ше команда а телаш атака а йир цхьан отрядо воккханна, Гулливера мерех хьекхача йовлакха тӀа.
Гулливеро цу хана тӀаьръюкъе хьаллаьца лоаттадир паччахьа сесаг тӀаягӀа гӀанд.
Цигара дикагӀа бӀаргагора цунна йовлакха тӀа деш дар.
Шедар дика лелар.
ХӀаьта а цкъа, пхийттазлагӀа ловзар деш, цхьан эпсара коачача говро баргаца йовлакхах Ӏург а даьккха, бартал а яха, эпсар тӀера чутехар.
Гулливеро аьрда кулгаца Ӏург дӀа а дикъа, аьтта кулгаца цхьаннена тӀехьа шоллагӀавар воаккхаш, шорттига лаьтта Ӏобаьхар говра баьреш.
Цул тӀехьагӀа хозза хӀама тилла йовлакх тоадир цо, бакъда, йовлакха чӀоагӀалах ца тешаш, цу хана денз цу тайпара тӀема ловзараш кхы дайтанзар цо цу тӀа.
Паччахьо юхабийкхар Гулливера из сакъердам,
ший аргӀанна Куинбуса Флестрина хоза сакъердам оттабе дагалаьцар цо.
Цкъа, цхьан сарахаьа, Гулливер массаза мо ший гӀалийна наӀарга Ӏохайна вагӀар.
ЦӀаьхха Мильдендо коанаӀараш хьа а еллаенна, цигара бӀарчча замеш хьаарабаьлар: хьалха говраца паччахьа воагӀар, цунна тӀехьа — министраш паччахьа гонахьара нах, гвардейцаш.
Массава а укхан гӀалийгахьа бодача наькъа тӀа хьахьайзар.
Лиллипуте укх тайпара цхьа Ӏаьдал да леладеш.
ЦӀаьха мо цхьа министр велча, е из отставка ваьккхача, пхи-ялх лиллипуто дех паччхьагара, муша тӀа пелхьаш мо халхадувла бокъо а яйя, хьайна сакъердам байта тхога, аьле.
ГӀалий чу керттерча зале ма хулла чӀоагӀагӀа эзеи лакхагӀи муш тох, вайцигара моллагӀа дола тай миссел мара сома боаца.
Цул тӀехьагӀа, цу муша тӀа халха бувлеи, ловзараш деи кхувсабалеи болалу.
Цу муша тӀа цӀаккха а Ӏо ца вожаш массанел а лакхагӀа хьалкхоссавенначо дӀалоац мукъаяьнна министра моттиг.
Цкъаза паччахьо муша тӀа керда тӀабаьннача нахаца цхьан халха боах шийна гонахьа мел бола нахи беррига министраши. Из ду цо мохк лелабеш бола нах мел кадай ба харна.
Наха дувц цу тайпара ловзараш деча хана каст-каста хатараш хул, яхаш.
Министраша а керда тӀабаьннача наха а муша тӀара корта хьалха чубетталуш, фоартамаш кагью.
ХӀанз паччахьо чӀоагӀдаьдар муша тӀа пелхьал леладар гӀалий чу а ца оттадеш, ара Гулливера гӀалийна хьалхашка оттадолда, аьнна.
Цун безам бар ший министрий говзал бӀаргайойтарца Саг-Лоам цецваккха.
Массанел а дикагӀа дола пелхьа паччахьалкхен казначей Флимнап хилар.
Кхы мел болча паччахьана гонахьарча нахал кӀезигагӀа кхоссавеннавале а ах корта лакхагӀа урагӀа кхоссавелар из.
Кхыметтел кхувсавалеи кӀалтӀавалеи говза хиларца ерригача Лиллипуте цӀихеза волча паччахьалкхен секретара Рельдрессела а маганзар из эшаве.
Цул тӀехьагӀа паччахьага йӀаьха гӀадж елар.
Цхьан юххьера из хьа а лаьца, чехка хьал а ийеш юха ӀотӀаахийта волавелар паччахьа из гӀадж.
Министраш кийчбелар муша тӀа халхабувлачул дуккха а халагӀа дола ловзар де.
ГӀадж Ӏолохлушшехьа а цунна тӀагӀолла тӀехкхоссалеи из хьалъайлушшехьа а биъ когара ведда кӀалгӀолла чакхвалеи везар.
Кхувсабалараи чакхбалараи говзагӀа хиннарашта паччахьо совгӀата юкъах хьерчаде сийнеи, цӀеи, баьццареи таьш делар.
Чакхвалара массарел а говзагӀа хиннача Флимнапа сийна тай делар, шоллагӀчоа — Рельдрессела — цӀе тай делар, хӀаьта кхоалагӀчоа — Скайреш Болголама — баьццара.
Гулливер ваьгӀар царна бӀара а хьежаш, Лиллипутен паччахьалкхен чу паччахьа гӀалий чу леладеча цу тамашийна гӀулакхех цецвувлаш.
Паччахьа гӀалий чу нагахьа ди дӀадодацар цхьан тайпара ловзаре цӀай чакх ца доаккхаш, хӀаьта Гулливера кӀордадаьдар зӀанарах дӀавийхка вагӀа.
Каст-каста прошенеш телар цо паччахьага, мукъа а ваьккхе, мехка гӀолла кортамукъа лела бокъо я сона, яхаш.
Юххера а паччахьо мукъа белар.
КъайлагӀарча кхетачен тӀа Гулливеро мел тийнна прошенеш дийша а дийша, чӀоагӀдир — цӀаьха мо шийгара дӀа мел дийха хӀама дерг ма да аз аьнна, Гулливеро дув буэ из мукъа воаккхалва, аьнна.
Гулливера лирагӀа вола моастагӀа цхьа адмирал Скайреш Болголам вар хьалха мо Куинбус Флестрин, мукъа ца а воаккхаш, ве веза, яхаш.
Цхьабакъда, цу хана Лиллипути тӀом бе кийчлуш хиларах Болголамо дувцачоа цхьаккха саг раьза хиланзар.
Массава а догдоахаш вар цӀаьха мо моастагӀий городах летача Гулливеро из цар тӀемах кӀалхара йоаккхарг хиларах.
Паччахьо ший йоазонхошка приказ делар доккхача каьхата тӀа доккхийча алапашца укх тайпара приказ язде аьнна:
«Аз, Гольбасто Момарен Эвлем Гердайло Шефин Молли Олли Гойяс,
йоккхача Лиллипутен паччахьо,
дунен тӀа мел болча паччахьел лакхагӀа а, массарел хьаькъал долашагӀа а, массарел чӀоагӀагӀа а волча,
сай сийленца ях Саг-Лоам зӀанарех мукъавоаккхалва, цӀаьха мо вай цунга хьамел дехаш дола хӀама цо кхоачашдойя. Цо де дезаш ер да:
Цкъа-дале, Саг-Лоам Лиллипутера дӀаваха йишъяц согара пурам доацаш.
ШозлагӀа-дале, е дийнахьа а е бус а паччахье чувала бокъо яц цун, городе мел бахаш бола нах шо-шоай цӀеношка дӀалачкъалца.
КхозалагӀа-дале, доккхийча наькъашка мара лела бокъо яц цун — кхаши, цоноши, хьунаши йоае пурам лац цунна.
ДиазлагӀа-дале, сакъердаме ше лелача хана ший когашта кӀалха хьежа веза из, когашца нахи говраши ца атар духьа.
ПхезлагӀа-деле, цунна бокъо лиц Лиллипуте баха нах хьабе а бехкаш, царгара хоаттам боацаш, киса бехка.
ЯлхазлагӀа-дале, цунна тӀадулл сийленца паччахьа цхьаннахьа чехка хабар е приказ дахьийта дезаш хилча, из хабар е приказ ийца вода хулла дӀа-юха кхахьар.
ВорхӀазлагӀа-дале, цӀаьха мо Блефуску яхача гӀайренца тӀом хьойя тха га даккха деза цо: цу деша массарел а хьалхагӀа цо шийна тӀалаца деза тха лаьтташта кхерам лоаттабеш дола моастагӀчун тӀема кемаш дохадар.
БархӀазлагӀа-дале, Сага-Лоамо ше мукъа волча хана тха гӀишлонаш еча болх бе беза, эггара дезагӀа дола тӀой хьал а ийдеш.
ИйсазлагӀа-дале, цунна тӀадулл оаха тха еррига паччахьалкхе гӀа боахаш урагӀи пхорагӀи йистар а масса гӀа ба дӀаяздар а.
ГӀала Бельфаборак.
Тхо паччахьал де этта 91-гӀа бутт».
Из приказ а дахьаш гӀалий чу вера адмирал Скайреш Болголам ше.
Цо аьлар Гулливерага лаьтта Ӏо а хайя, аьрда кулгаца аьтта кога бухьиг хьа а лаьце, аьтта кулга ши пӀелг цаӀ хьажа тӀеи вож аьтта лерга бухьига тӀеи оттабе, аьнна.
Цу тайпара буъ Лиллипуте дув.
Адмирало Ӏодийшар паччахьа приказ. Цул тӀехьагӀа хӀара дош ше хьалха а оалаш Гулливерага укх тайпара дув баийтар цо.
Аз, Сага-Лоамо дув буъ везача паччахьана Гольбасто Момарен Эвлем Гердайло Шефин Молли Олли Гойяна, Лиллипуте кара йолча низ кхоачача баьччана, цо денна приказ айса кхоачашдерг хиларахи хӀаьта йоккха Лиллипути лаьттан тӀа а форда тӀа а цун моастагӀех лораерг хиларахи.
Цул тӀехьагӀа аьшка пхьараша дӀаяьхар Гулливерах из дӀавийхка яьхка зӀанараш, хӀаьта Скайреш Болголам, из мукъаваларах ловца а баьккха Мильдендо дӀавахар.
Ше мукъа ма ваьллинге а Гулливеро паччахьагара дийхар городага хьажа а паччахьа гӀалий чу ва а мукъа ба шийна, аьнна.
Дукха ха яьккхар цо гаьннара паччахьана бӀарахьежаш, гӀалийна хьалхашка зӀанарах дӀавийхка вагӀаш, къаьнача гӀалийна шовзткъеитт гӀа мара из гаьна йоаццашехьа а.
Цу деша мукъа белар укханна.
ТӀаккха Ӏержашца города тховнаш, турбаш чу ца деттар духьа шийна тӀера пиджак дӀа а яьккха, духхьал цхьалхача кочалла Мильдендо вахар из.
Ер дӀакхачалехьа ши сахьат хьалхагӀа денз шийтта хулло ерригача города го баьккхар.
Ялхане зурмаш лекхар, хӀаьта вокх ялхане цӀогӀарч хьекхар:
— Мильдендо баха нах! Чулачкъа цӀеношка!
— Куинбус Флестрин, Саг-Лоам городе воагӀа!
— ЦӀеношка чулачкъа, Мильдендо баха нах!
Са мел бийнача каьхаташ лотадир цар, Гулливер городе воагӀаш хилар а наха де дезар а тӀа а яздаь.
Хуллаша хьийкха цӀогӀа ца хезачо дийшар.
Ца дийшачоа хезар.
Мильдендо яхача паччахьена гонахьа гобаь къаьна пенъоагӀош дар.
Уж пенаш сомеи шереи мел дар аьлча ши говр йоалла лиллипутски файтон хийцца тӀагӀолла дӀагӀоргйолаш дар.
Саьнашка ира бовхьаш дола вӀовнаш ягӀар.
Малхбузехьарча йоккхийча коанаӀарашта тӀагӀолла гӀа баьккха тӀех а ваьнна, Гулливер чӀоагӀа лоралуш, оагӀув хьалха а боахаш, керттерча улицашка гӀолла чакхваьлар.
Лоацачеи готтачеи улицашка гӀолла-м ваха а гӀертанзар из.
Гулливера ког цӀеношта юкъе боалларг болаш, селла готта яр уж улицаш.
Мильдендо мел дола цӀенош дерригаш а кхозза вӀаштӀара даь дар.
Гулливер цкъаза, Ӏочу а верзаш, лакхехьарча цӀеной корех чухьежар.
Цхьан корах чухьежача повар вайра цунна, кӀай кий а туллаш латта.
Чоапилг яр е моза бар хац, цу тайпара цхьа хӀама мустъеш воаллар повар.
Хозза ӀотӀа а вийрза цунга хьежача, Гулливерас кхетадир, из москала котам йолга.
Вокх корага барзкъаш тегаш йола кхалсаг ягӀар, кара болх а Ӏобилла.
Цун кулга оамалах хайра Гулливера маьха Ӏурга тай доллаш из йоаллилга.
Цхьабакъда, тайи махеи бӀаргаго йишъяцар, уж селла зӀамигеи диткъеи хиларах.
Школе бераш дагӀар, гӀандаш тӀа Ӏо а хайша яздеш.
Цар, вай мо аьрда оагӀорахьара аьтта оагӀорахьа а, е Ӏарбаша мо аьтта оагӀорахьара аьрда оагӀорахьа а, е китайцаша мо тӀера Ӏочу а ца яздеш, лиллипуташа мо гоама яздора, каьхата цхьан саьнгара вокх саьнга.
Кхы а кхо-биъ гӀа а баьккха, Гулливер ваха паччахьа гӀалийна дӀатӀаэттар.
Гонахьа шолха яь тӀо карт йола паччахьа гӀала Мильдендона юкъе уллар.
Хьалхарча пенъоагӀонах Гулливер гӀа баьккха тӀехваьлар, бакъда, шоллагӀчох тӀехвала маганзар.
Цу пенъоагӀон тӀа куца тӀаегӀа говза яь лакха вӀовнаш ягӀар.
Гулливер ше уж йохаяр кхерар.
Шин пена юкъе юха а сеца, уйла е эттар из.
ГӀалий чу укханга хьежаш паччахьа вагӀа, хӀаьта укханна из волча дӀатӀакхача магац.
Фу дергда-теш?
Ший гӀалий чу юха а вена, ши гӀанд хьа ийца, юха а паччахьа гӀалий чу вахар Гулливер.
ГӀалийна гонахьарча арахьарча пенъоагӀонна дӀатӀа а ваха, шийгара цхьа гӀанд улица наькъа тӀа Ӏо а оттадаь, шинна а когаца цу гӀанда тӀа эттар из.
ШоллагӀа гӀанд хьал а айдаь, лоралуш, тховнаш та тӀагӀолла тӀех а даьккха, шоллагӀча пенъоагӀонна чухьнахьа паччахьа беша Ӏооттадир цо.
Цул тӀехьагӀа атта тӀехваьлар из шинна а пенъоагӀонна — гӀанда тӀара гӀанда тӀа вувлаш, цхьаккха вӀов а ца кагьеш.
Иштта цу тайпара гӀандаш дӀахо а увттадеш паччахьа ше чувахача гӀалийна дӀатӀакхаьчар Гулливер.
Цу хана паччахьа ший министрашца тӀема кхела хайна вагӀар.
Гулливер бӀарга а вайна приказ делар цо кораш шерагӀа хьаделла, аьнна.
Кхел ягӀача зала чу Гулливер чувохалургволаш дацар.
Коа лаьтта Ӏо а вижа, корага лерг а дилла, ладувгӀа волавелар из.
Цу хана министраш дувцаш багӀар шоашца моастагӀал леладеча Блефуску яхача паччахьалкхенца тӀом маца хьоабича гӀойленах хургдола-теш, яхаш.
Адмиралас Скайреш Болголамас гӀанда тӀара хьал а гӀетта доклад йир, моастагӀчун тӀема кемаш форда тӀа кийчденна латт, хетаргахьа, Лиллипутена лата тӀада безам болаш а да, аьнна.
Цигга кхы сатоха ца а мега, Гулливер Болголама къамаьла юкъеийккхар.
Паччахьагеи министрашкеи хаьттар цо сендухьа тӀомбе гӀерт уж.
Паччахьо мукъа а бенна паччахьалкхен секретаро Рельдресселас жоп делар Гулливера хаттара.
ГӀулакх иштта дар.
БӀаь шу хьалхагӀа, цу хана дӀаваьлча, цун когаметта паччахьал де Ӏоха кийчдеш вола принц хиннача хӀанзарча паччахьа даь-дас Ӏуйранна хӀама юаш вагӀаш аьрхӀача оагӀорахьа фуъ а дохадаь, цун чкъорашца ший пӀелг хоадабаь хиннаб.
ТӀаккха паччахьо, цу хоадаваьча принца дас, хӀанзарча паччахьа даь-даьдас приказ арадаьккхад Лиллипуте бахача нахага цхьаь цхьанне фуъ аьрхӀача оагӀорахьара ма дохадолда, хӀаьта иштта фуъ дохадаьчун корта а боаккхалба, аьнна.
Цу хана денз Лиллипуте баха нах шин даькъа бекъабеннаб аьрхӀа бухьиг барехи ира бухьиг барехи.
АьрхӀа бухьигагахьа бараш, приказага ла а ца дувгӀаш, лоаллах уллача Блефуску яхача паччахьалкхе байдда дӀабахаб.
Лиллипутен паччахьо Блефускунерча паччахьагара дийхад байдда шоайцига баьхка аьрхӀа бухьига тӀехьа бараш боабе, аьнна.
ХӀаьта Блефуску паччахьо боабара меттел шийца гӀулакхе дӀаийцаб уж.
Цу хана денз Лиллипутенеи Блефускунеи юкъе ца соццаш тӀом латт.
— Иштта из бахьан долаш тха низ болча паччахьо Гольбасто Момарен Эвлем Гердайло Шефин Молли Олли Гойяс хьогара, Сага-Лоамагара новкъостали цхьоагӀои дех, — аьнна къамаьл даь ваьлар секретарь Рельдрессель.
Гулливер кхетацар даа денна фуъ бахьан наха тӀом мишта бу, бакъда, хӀанз мара дув биаь а ваьннавацар из, цудухьа ше биаь дув кхоачашбе кийчча а вар.
Блефуску яхар гӀайре яр дикка шерача хин тоатоло Лиллипутех дӀахоадаяь йола.
Гулливера бӀарга йовзанза яр из гӀайре Блефуску.
ТӀема кхетаче йисте яьнначул тӀехьагӀа форда йисте а ваха, гувна тӀехьашка дӀа а лечкъа, къайлагӀарча кисара турмал хьа а яьккха, моастагӀий кемашка хьажа эттар из.
Цигга гучадаьлар блефускуанций дизза шовзткъеитт тӀема кема долга. Вожаш дерригаш базара кемаш дар.
Блефускера хьахьежачоа ше бӀарга ца войтар духьа текхаш цу гувна дӀагаьна а ваьнна, ура а гӀетта паччахьа волча цун гӀалий чу вахар Гулливер.
Цига дийхар цо шийгара дӀадаьккха урс а юхада са, ма хулла дукхагӀа эггара чӀоагӀагӀа дола мушаш а эггара сомагӀа дола аьшка вабаш а да, аьнна.
Цхьа сахьат даьлча гӀудалкхашца хьадера цунна вай тӀирг миссел сома бола муши вай цхарал бу маьхий миссел сома дола аьшка вабаши.
Гулливер дунен тӀа са белгало яллалца ваьгӀар ший гӀалийна хьалхашка цу мушех сомма муш бувзаши аьшка вабаех уж сетта а деш мӀараш деши.
Мушаш белажагӀа Ӏо а эхка, Гулливер форда йисте вахар.
ТӀера пиджаки кога ювха ботинкаши пазаташи дӀа а яьха, хи чу Ӏочуваьлар из.
ХьалхагӀа когаш а лувзаш ихар из, тӀаккха хина юкъе кхаьчача нек дир цо, тӀаккха юха а когаш а лувзаш вахар.
Ах сахьат далалехьа блефускуански кемаш латтача тӀакхаьчар Гулливер.
— Нек а деш лела гӀайре! Нек а деш лела гӀайре — аьнна, цӀогӀарч хьекхар матросаша, хи чу Гулливера Ӏалаьмате йоккхий белажаши цун кортеи шоашта бӀаргадайча.
Царгахьа кулгаш дӀакховдадир цо, тӀаккха, сов унзар бовларах шоаш леладер фу да а ца ховш, матросаш кема тӀара форда чу чутовсабала болабелар.
Пхьидарч мо хи чу чу а бетталуш, нек а деш, шоай лаьттангахьа дӀаихар уж.
Белаж тӀара мушаш Ӏо а даьха, тӀема кемаех мӀараш дӀа а тайса, муший вож юхьигаш шод баь вӀашагӀйийхкар Гулливеро.
Цигга мара кхетадинзар блефускуанцаша Гулливер шоай тӀема кемаш дига воаллилга.
Ткъаь шин эзар салтечо, цхьатарра шоай Ӏадсаькхаш а эза Гулливера ткъаьитт эзар тӀаьск техар.
Ши бӀаьннел совгӀ тӀаьск кхийтар цунна юхь-марех.
Во хьал хургдолаш дар Гулливерага цун къайлагӀарча киса бӀаргасаьнаш даьхкадецаре.
Чехкка бӀаргасаьнаш дӀа дехка тӀаьскех бӀаргаш кӀалхардаьхар цо.
ТӀаьскаш бӀаргасаьний Ӏоакъингех детталора, цун басилгех, чӀенгах, хьажах чухувшар.
Бакъда, Гулливер из, теркал деча вацар.
Ма даггара, шаккхе ког гӀортабаь мушаш дӀаувзадора цо, бакъда, блефускуански кемаш вӀалла меттахьа а далацар.
Эггара тӀехьа а хайра Гуливера фу эш.
Кисара мукх хьа а даьккха, кемаш дӀалаьца доахкача якораш яхача мӀараех даьхка мушаш тийдар цо, цхьаннена тӀехьа шоллагӀа бар тедаш.
Юххера а муш ер хоадабаь ваьлча, кемаш хина тӀагӀолла дола а делар цхьаннена тӀехьа шоллагӀа дар додаш массада кема Гулливера тӀехьа лиллипутий паччахьалхенгахьа дӀа а дахар.
ТӀехь-техьагӀа гаьна воалаш латтар Гулливер, хӀаьта цунца долхаш латтар блефускуанций кемаши блефускуанций сийи.
Лиллипутий паччахьи цун беррига хьакимаши форда йисте латтар, Гулливер вахача оагӀорахьа дӀахьежаш.
ЦӀаьхха берда гаьна бӀаргадайра царна шера даьржа Лиллипутенгахьа тӀадоагӀа кемаш.
Гулливер ше бӀаргагацар царна бата бухьиг мара кхы хӀама гучадоацаш веррига а хи чу из валларах.
Лиллипуташта вӀалла дага а дацар моастагӀчун кемаш доагӀарг ма дий, аьнна.
Уж сецца тийша бар Сага-Лоамо уж дерригаш а дохадерг хиларах.
ХӀаьта кемаш бокъонца тӀема доагӀаш мо нийсденна тӀадоагӀар Мильдендо пенъоагӀонашта.
Паччахьо приказ делар беррига бӀи хьагулбе, аьнна.
Гулливера гаьнара хозар оарц доахаш лекха зурмаш.
ТӀаккха ший бе доахкача муший юхьигаш лакха урагӀа а яхийта, чӀоагӀа цӀогӀа техар цо:
— Вахалва низ болаш вола Лиллипутен паччахьа!
— Вахалва Куинбус Флестрин — аьнна, юха жоп делар цунна форда шувна тӀара.
Гулливер хи чура хьааравоаллашехьа а паччахьо приказ делар кхоккхе а тай — сийнеи цӀеи баьццареи лолда цунна, аьнна, хӀаьта цу паччахье эггара лакхагӀа дола «нардак» яха чин а делар.
ХӀаьтталца сага дувца а ца хезача тайпара доккха совгӀат дар из.
Паччахьацара нах берригаш а тӀахьийлхар цунна ловцаш даха.
Духхьал цхьа баьццара тай мара доаца адмирал Скайреш Болголам юстара ваьлар, Гулливерага дикеи вои йист а ца хулаш.
Паччахьана баркал а аьнна, Гулливеро ший кулга юккъерча пӀелгах дӀадехкар кхоккхе а тай.
Лиллипутерча министрашта мо уж юкъах хьакхачанзар цунна.
Цу дийнахьа Гулливера сийна паччахьа гӀалий чу чӀоагӀа сакъердам оттабир.
Залашка массава а халхавувлар, хӀаьта Гулливер, коа Ӏо а вижа, иллар корах чухьежаш.
Ловзар хаьдачул тӀехьагӀа паччахьо, хьаара а ваьнна, Гулливера цхьаькха керда гӀулакх тӀадиллар.
Цу Сага-Лоама, Лиллипутен паччахьалкхен нардака, тӀадиллар ше вахача новкъа Блефуску юха а ваха, моастагӀчун юхе мел диса базара а чкъаьрий лувца а кемаш хьадоаладар.
Блефуску яха паччахьалкхе аьлар цо, хӀанзолца чкъаьрий лувцаши базар еши яьхай.
ЦӀаьха мо цунгара деррига кемаш хьадаьхача, Лиллипутана геттара карая езаргья цун, шоай цига мел бола аьрхӀача юхьигах бола нах паччахьага хьабала а безаргба, «фуаш ирача бухьигигара дохаде» яха, сий дола закон тӀаэца а дезаргда.
Гулливеро шорттига аьлар паччахьага, лиллипутий паччахьана гӀулакх де массаза кийча а ва ше, цхьабакъда, паччахьо хӀанз тӀадуллаш дола сийлен гӀулакх кхоачашде лац сона аьнна.
Аз айса дуккхача хана леладаьд гӀабаш, цудухьа бӀарччача къама уж гӀабаш тоха карагӀа а далац сона, аьнна.
Паччахьа кхы йист а ца хулаш гӀалий чу юха чувахар.
ТӀаккха хайра Гулливера цу хана денз кхы цӀаккха а шийна раьза хургвоацилга.
Деррига дуне кара дерзаде безам болча паччахьо гешт диц шийна духьал ваьннача сага.
Хила а хилар из иштта. Из къамаьл дича гӀоне денз Гулливер кхы ваханзар хьоашалгӀа гӀалий чу.
Цхъаь лелар из ший гӀалийна гонахьа, паччахьа гӀалий чура файтонаш кхы ахацар цунна наӀарга.
ХӀаьта а цкъа, Мильдендо коанаӀарех хьаара а баьнна чӀоагӀа кийчбенна замеш баьхкар Гулливера наӀарга.
Уж блефускуанций викалаш бар Лиллипутен паччахьа волча машар бе баьхка.
Ялх викали царцара ялх бӀаь саги Мильдендо багӀа ялхлагӀа кӀира дар.
Лиллипутий министрашца къувсар цар мел дошуви, ялати, доахани даладеза Блефуску паччахьо Гулливеро дигача кемаех ах кемаш мукъагӀа а шоашта юхадаларах.
Юххера а шин паччахьалкхена юкъе машар баь баьлар.
Блефускера баьхка викалаш дукха хӀама ца эшаш цӀабаха кийча бар.
Викалаш чӀоагӀа цецбаьннабар шоай кемаш дига Гулливер паччахьа гӀалий чу цӀаккха а шоашта бӀарга ца воврах.
Мала вар ца ховча цхьанне лерге а ваха цхьан викалга дӀадийцадар паччахьа Сага-Лоама эгӀаз вахав.
ТӀаккха викалаша дагалаьцадар Гулливер волча цун гӀалий чу баха а баха из Блефуску хьоашалгӀа веха.
Уж чӀоагӀа хьогар Блефускуанций матросашеи лиллипутий министрашеи селла чӀоагӀа вувцаш вола Саг-Лоам гаргара бӀаргавоврах.
Гулливеро чӀоагӀа тӀаийцар кхыча мехкара баьхка хьаьший, царцига хьоашалгӀа воагӀаргва, аьнна, дош а делар, хӀаьта юххера дӀа-юха къасташ беррига викалаш шоай говрашца айбаь ший тӀаьръюкъе а оттабаь, ший дегӀа лакхалгара Мильдендо яха город бӀарга йойтар царна.
Саррахьа Гулливер Ӏовижа кийчлуш воаллаш цун гӀалий наӀарах шорттига тата дир.
НаӀарах дӀаараваьлча ший наӀарга белажаш тӀа латташ гобаьккха къайла йола барпа а йолаш ши саг вайра Гулливера.
Барпа чу, бархат тӀатехача гӀанда тӀа цхьа сагилг вагӀар Ӏохайна.
Юхьмараж бӀаргагацар цун, — фертах а хьаьрча бӀаргашка кий а елла вагӀар из.
Гулливер шийна бӀаргавайча, цу сагилго ший Ӏуй городе юха бахкийтар, цхьа сахьат даьннача гӀолла юха дувлалаш, аьнна, приказ а денна.
Ӏуй дӀабахачул тӀехьагӀа бийсан венача хьаьшо аьлар Гулливерага цхьа геттара йоккха къайле хьона гучаяккха венав ше аьнна.
Гулливер, хьалъайяь барпа хьаьшаца ший пинжака киса а елла, гӀалий чу юха чувера.
Цига наӀараш тӀа а чӀоагӀъяь, барпа истола тӀа Ӏооттайир цо.
ТӀаккха мара тӀера плаши бӀаргашкара кийи дӀаяханзар хьаьшо.
Гулливера вайзар дукха ха йоаццаш цхьан халача балех ше кӀалхараваьккха паччахьа гӀалий чура гӀулакхера саг.
Гулливер паччахьа гӀалий чу ухаш волча хана цунна хайра цу сагах къайлагӀа аьрхӀача бухьигах йола саг лоархӀилга.
Гулливеро, цун га а даьккха, паччахьа тешаваьвар моастагӀаша из воавар гӀоне хабараш мара цун кхы бехк ца хиларах.
ХӀанз из сагилг венавар Гулливер волча ший аргӀанна Клуинбус Флестрина новкъостал де.
— ХӀанзза, — аьлар цо, къайлагӀча кхетачен тӀа дийца даьлар хьа дош.
Адмирало паччахьага дӀадийцар Ӏа моастагӀал леладеча мехкара баьхка викалаш тӀаэцар а хьай тӀаьръюкъера царна вай паччахье бӀаргайойтар а.
Массаволча министро хьо вер дийхар.
Цхьабараша йоахар, ткъо эзар саг вола эскар гонахьа дӀа а оттадаь, хьа цӀеноех цӀи тоха еза; вокхар йоахар, хьа барзкъех дохьаж а теха, дохьажаца ве веза хьо; кхоалагӀа бараша — моцалла ве веза.
Духхьал цхьа паччахьалкхен секретарь Рельдрессель мара вацар шаккхе бӀарг а баьккха хьо дийна вита веза яхаш.
Цо йоахар бӀаргаш доврах хьа низ эшалургбац, хьо кхы а майрагӀа а хургва, хӀана аьлча, кхерам бӀарга ца гу саг дунен тӀа цхьанна а хӀамах кхерац.
Юххера а тха сий дола паччахьа раьза хилар Рельдресселас яхачоа, цо приказ делар кхоана чӀоагӀа ирдаьча тӀаьскашца хьа бӀаргаш доадолда, аьнна.
Хьайна моге кӀалхарваргва хьо, хӀаьта со укхаза хьавеннача бесса къайлагӀа юха ваха веза кхы га ца говш.
Гулливеро шорттига дӀаара вихьар ший хьаша, цунга хьежаш цун Ӏуй латтача метте, хӀаьта ше кхы дукха уйла ца еш вада кийчвала волавелар.
ЮвргӀа тӀаьнкӀалха а белла, форда йисте вахар Гулливер.
Шорттига гӀа лувзаш лиллипутий кемаш латтача метте вахар из.
Дерригача кемаех эггара доккхагӀа дола кема хьа а хержа, цун юхьигах муш а теха, цу тӀа ший пиджаки, ювргӀеи, ботинкаши ӀотӀа а дехка, мӀара хьал а эза, кема фора чу дӀаэзар.
Шорттига, хи чу тата ца деш, хина дӀаюкъе а ваха, дӀахо нек а деш волавелар из.
Ше дукха ха йоаццаш тӀема кемаш доаладаьча оагӀонгахьа — Блефуску оагӀонгахьа вахар из нек а деш.
ГӀайрега дӀакхаьчачул тӀехьагӀа, кема дӀа а оттадаь, цул тӀехьагӀа пиджаки ботинкаши тӀа а дийха, Блефуску паччахье вахар из.
ЗӀамига вӀовнаш къегар бетта сердалга.
Еррига город тхьайса уллар, уж сомабаха ланзар Гулливера.
Города пенъоагӀонна кӀалха Ӏовижар из, ювргӀах а хьаьрча, цу сахьате тхьайса а тхьайсар.
Ӏурра Гулливеро, города коанаӀарех тата а даь, хан начальникага дийхар шоайцига Саг-Лоам кхаьчалга паччахьага дӀаала, аьнна.
Хан начальнико паччахьалкхен секретарага дӀааьлар из, хӀаьта цо паччахьага доклад йир.
Блефуску паччахьа цу сахьате ший гӀалий чу мел бола нах а тӀехьа Гулливера духьал вера.
Города коанаӀарашка маӀа нах говраштӀара Ӏобессар, хӀаьта паччахьа сесаги цунцара кхалнахи файтона тӀара Ӏобаьлар.
Гулливер лаьтта Ӏовижар блефускуанций паччахьагеи цунцарча нахагеи моаршал хаттар гӀоне.
Цо дийхар гӀайрега хьажийта со, аьнна, бакъда, Лилипутера ведда ше вена хиларах хӀама аланзар.
Паччахьанеи цун министраштеи хийтар, из викалаша ше хьийхандаь, духхьал шоаш болча хьоашалгӀа венав, аьнна.
Гулливера сийна паччахьа гӀалий чу ловзар оттадир.
Цунна даа дукха дерста шерчи жаи доадир, хӀаьта юха бийса хилча, бийса яккха ара витар из, хӀана аьлча, ерригача Блефуску из чухожжал йоккха гӀала а доккхий цӀенош а корадинзар.
Юха а города пенъоагӀонна юххе Ӏовижар из, лиллипуташа зигех шийна баьча ювргӀах а хьаьрча.
Кхо ди далалехьа ваьлар Гулливер Блефуску яхача ерригача паччахьалкхенна грбаьккха а, городашка, юрташка, цӀеношка хьежа а.
Массанахьа а Лиллипуте мо беррига нах тӀехьа удар цунна, цунга хьажа гӀерташ.
Блефуску бахача нахаца къамаьл де атта дар цунна, хӀана, аьлча, блефускуанцашта лиллипутий мотт лиллипуташта блефускуанций мотт ховчул вогӀа хац.
Лохача хьунашкеи кӀаьдача цӀоношкеи, готтача наькъилгашкеи гӀолла сакъердашлеллашехьа а Гулливер гӀайрен вокх оагӀонгахьа кхаьчар.
Цига кхери тӀа Ӏо а хайна уйла е волавелар из ше дича бакъахьа долчун: Блефуску паччахьаца гӀулакх де сецача бакъаха ва-теш, е Лиллипутен паччахьага гештдар дийхача бакъахьа хургда-теш.
Ший цӀа вахарах-м геттара дог дилладар цо.
ЦӀаьхха гаьнна форда чу цхьа баьде хӀама хоелар цунна, лоаман тарха е форда чурча боккхача аькхан букъа тара а йолаш.
Кога ювха маьчеши пазаташи хьа а даьха форда чу дӀачуваьлар Гулливер, из фу да хьажа дагахьа.
Дукха ха ялалехьа кхетадир из лоаман тарх йоацилга.
Тарх тӀадоагӀаш латтача хица шувна йисте тӀаухаргьяцар.
Е аькха а дацар из.
Массарел сихагӀа кӀалтӀадаьнна пескашца леладу зӀамига лодка дар из.
Гулливера дог тохаделар.
Цу сахьате дагадехар цунна ший киса турмал йоаллилга. Хьа а яьккха, бӀарге лаьцар цо из.
Лодка дар.
Хетаргахьа, михо цхьан кемана тӀера чу а теха цу гӀайрен шувнага хьадоаладаьдар из.
Ведда Блефуску юха а ваха, паччахьагара дийхар Гулливеро из лодка шувна йисте хьадоаладе эггара доккхагӀа долча кемаех ткъо кема да сона, аьнна.
Паччахьа а дог эттар Сага-Лоама форда чура корадаьча тамашийна лодкага хьажа.
Цунна тӀехьа кемаш а дахийта, ши эзар салтечунга приказ делар цо из шувна йисте хьадоаладарна Гулливера новкъостал де, аьнна.
ЗӀамигача кемилгаша, пескашца леладеча доккхача лодкана тӀа а даха, цох мӀараш а тайса шоашта тӀехьа озадир из.
ХӀаьта Гулливер тӀехьа нек а деш воагӀар, цхьан кулгаца лодка а тетташ.
Юххера а лодка шувна йисте хьакхаьчар.
Цигга шин эзар салтечо лодках техача мушилгех ма даггара гӀерта а гӀерта, новкъостал дир Гулливера из хи чура хьадаккха.
Гулливера массайолча оагӀарахьара техкар лодка.
Из тоаде хала дацар.
Пескаш мара кхы эшаш хӀама дацар.
Гулливер Ӏурра денз сарралца беш итт ден болх бир.
Шийна пескаш а даьхар, лодка пхо а тоайир.
Цо болх беча хана Блефуску баха нах эзарнешца гулбенна латтар Сага-Лоамо Лодка-Лоам тоа мишта ду хьежаш.
Шедар даь даьнначул тӀехьагӀа, Гулливеро паччахь волча а ваха, цунна хьалхашка лаьтта цхьа го а оттабаь, аьлар, цӀаьха мо сий долча паччахьо дӀаваха шийна бокъо лойя кхоана Ӏурра наькъа аравала безам бар ший, аьнна.
Сай дезалах а доттагӀех аз сатесса дукха ха а я, хӀаьта дӀа форда юкъе ваьлча се цӀа вугаргвола кема сайх кхетар дог а доах аз, аьнна.
Паччахьо шийна могар дир Гулливерага шийца гӀулакх де саца яхаш, мехка мел дола совгӀаташ а ший цӀаккха хувцалургдоаца доттагӀал а дийхар, бакъда, Гулливеро ладувгӀа тиганзар.
Юххера а цо яхачоа тӀава вийзар паччахьа.
Цун чӀоагӀа безам-м бар ше цхьаь моастагӀчун бӀи е тӀема кемаш хӀалак де могаргдолаш вола Саг-Лоам шийца гӀулакхе соцаве.
Цхьабакъда, Гулливер Блефску ваха Ӏийча цу дешо Лиллипутеца хьашт мелд къиза тӀом хьоабергбар.
ХӀанззехьа а массехк ди хьалхагӀа Блефуску паччахьага Лиллипутен паччахьагара чӀоагӀа дӀаьха яздаь каьхат кхаьчадар ведда лела Куинбус Блестрин когехи кулгехи гӀабаш а техе Мильдендо юха вайта, яхаш.
Блефускуанций министраша чӀоагӀа дукха уйла йир цу каьхата жоп мишта лургда ца ховш,
юххера а кхаь ден уйла яьчул тӀехьагӀа, каьхат юхаяздир цар.
Цар каьхата тӀа яздаьдар: Блефуску паччахьо дӀайха моаршал дайт ший доттагӀчунгеи вешийгеи Лилипутен паччахьага Гольбасто Момарен Эвлем Гердайло Шефин Молли Олли Гойга. Бакъда, Куинбус Флестрин юхавала йиш йолаш вац со, хӀана аьлча, Саг-Лоам хӀанз дукха ха йоацаш мичаха вода ца ховш дӀавахав Ӏалаьмате доккхача кемана тӀа а хайна.
Блефуску паччахьа чӀоагӀа гӀадвахав шийна дукха веза воша а ше а цу халча балехи доккхийча зенехи кӀалхара бовларах.
Из каьхат юха а дахьийта блефускуанцаш чехка Гулливер наькъа вахийта кийчве болабелар.
Цун лодкана хьакха даьтта даккхар духьа кхобӀаь етт бийра цар, лодка михаца дӀаахарна эша парусаш де а эшача метте дӀадахийта а шоай паччахьалкхен чу мел долча гатахи мушехи.
Дукха доа а даь кхехкадаь шерчи жаи тӀадиллар Гулливеро ший лодкана, цул совгӀ шийца наькъа дийна ялх етти из миссел устагӀийи койи дигар.
24-ча сентябре 1701-ча шера Ӏуйран 6 сахьат доаллаш парус яха гата урагӀа а дахийта Блефуску яхача гӀайрен тӀара вахар Гулливер.
ЧӀоагӀача михо, парус хьал а диза, форда тӀа гӀолла чехка лаьлла дигар лодка.
Юххера а Блефуску эрзувна лохача шувнашта бӀарахьажар духьа Гулливер юхахьежача, хийи сигалеи мара кхы хӀама бӀаргадовнзар цунна.
ВӀалла хила а ца хилча мо яйна дӀаяьлар гӀайре.
Саррахьа цхьан зӀамигача тархаш ягӀача гӀайрена тӀакхаьчар Гулливер. Цу тӀа духхьал цхьа миталаш мара кхы хӀама дацар.
Уж ше Ӏоваьча метте эзарзза Гулливера бӀаргаяйнараш мо миталаш яр.
Лиллипутийи блефускуанцийи гӀажаш цу миталел кӀеззига зӀамагӀа яр.
Цига, цу гӀайрен тӀа шийна хӀама а диаь бийса а яьккха Ӏурра ший киса даьллача къулбанга хьежа къилбаседан-малхбоале мичахьа я а хайна, цигаха дӀавахар Гулливер.
Цу оагӀарахьа нах бахача гӀайренашта ше тӀакхачарга е шийх додаш латта кема кхетарга дог доахар цо.
Цхьабакъда, ди-бийса дӀадахар Гулливера хӀама духьал ца кхеташ, из хьалха мо цхьаь вар баьссача форда тӀа.
Е кема а, е лоаман тарх а, е оалхазар а дацар.
Парус пахашк мо мел а деле мачта яхача бӀоагӀах Ӏоолладелча, Гулливер пескаш хьекха волалора.
Цхьабакъда, хала дар зӀамигеи вои долча пескашца лодка леладе.
Дукха ха ялалехьа Гулливер низах вехар.
Шийна кхы цӀаккха а ше ваь мохки ший деггӀара бола нахи бӀаргагург хиларах дог диллар цо.
ЦӀаьхха ер наькъа араваьннача кхоалагӀча ден, делкъал тӀехьагӀа пхи сахьат даьннача хана ший никъ а хоадабеш гаьнна тӀехдоалаш латта кема хоаделар цунна.
Ма даггара цӀогӀа детта волавелар Гулливер, бакъда, жоп юха даланзар, — цо детта цӀогӀа дӀахазацар кема тӀа багӀарашта.
Кема лала гӀолла тӀех а даьнна додаш латтар.
Гулливер ма даггара пескаш хьекха волавелар.
Цхьабакъда, цуннеи кеманеи юкъера юкъ кӀезиглацар,
кема тӀа доккхий парусаш дар, хӀаьта Гулливера — зигах даь паруси ше даь пескаши мара дацар.
ЦӀаьхха Гулливера иразах мух бежар, кема дӀахо даха йиш а йоацаш юхасецар.
Кема тӀара бӀарг ца боаккхаш, ма даггара пескаш хьекхаш кемана тӀаводаш латтар Гулливер.
ЦӀаьхха кема мачта тӀа байракх а яьржар, йоккхача топа тата а ийккхар.
Укхан лодка хоаделар.
26 сентября, в шестом часу вечера, Гулливер поднялся на борт корабля.
Из англичаний базара кема дар Японера цӀадоагӀаш дола.
Цун капитан Дептфордера Джон Бидль чӀоагӀа Ӏымерза саги дика моряки хиннавар.
Гулливер гӀадваха тӀаийца цунна Ӏе дика каюта елар цо.
ХӀаьта Гулливера салеӀачул тӀехьагӀа, капитано дехар дир цунга ше мича хиннав а мича вода а хьадувца, аьнна.
Гулливеро лоацца дӀадийцар цунга ше леладаьр.
Капитано, цунна бӀара а хьежа маьлхаро корта лостабир.
Гулливеро кхетадир капитан шийх ца тешилга а цо шийх хьаькъалах телха саг лоархӀилга а.
ТӀаккха кхы йист а ца хулаш, цхьаннена тӀехьа шоллагӀа бараша доахаш кисара хьа а даьха истола тӀа Ӏооттадир Гулливеро лиллипутий доахани жаи.
Дукха ха яьккхар капитано сов чӀоагӀа цецваларах йист ца хулалуш вагӀаш.
ТӀаккха мара тешанзар из Гулливеро шийга дийцар цӀена бакъ хиларах.
— Дунен тӀа хӀанззолца сона мел хезачул тамашийна хӀама да из! — аьлар капитано.
Цига денз дӀа Гулливер зӀамига хинна а халахетар доацаш, кхы гӀовза ца доалаш, цӀавера.
Кема тӀарча цицгӀолгаша лиллипутий доахах цхьа устагӀа бихьар цун.
Ший каюта уйнех доаллача Ӏурга чура корайир Гулливера цун тӀехкаш.
Юхедиса доахани жаи кхы зе ца кхеташ цӀакхаьчар.
Геттара дика лайра цо дуккхача хана форда тӀа гӀолла баь никъ.
Новкъа йокъаенна маькх оата а оаташ, хица из йоша а еш, цунца кхаьбар Гулливера ший жаи доахани.
13-ча апрела 1702-ча шера кема тӀара ше ваьча лаьтта Ӏовессар Гулливер. Дукха ха ялалеха ший сесаги йиӀиг Беттии воӀ Джоннии мархӀа деллар цо.
Иштта ираз долаш хаьдар кема тӀарча лоро Гулливеро лиллипутий мехкеи Блефуску яхача гӀайрен тӀеи леладаь тамашийна хӀамаш.
МОЦАРТИ САЛЬЕРИИ
(Чура цӀа.)
Массане йоах: дац укх лаьтта Бакъдар.
Лакхе а бакъдар дац.
Из да сона кхеталуш, МоллагӀ йола цхьалха оаз мо.
Со кхеллав искусство езаш;
Бера хана тха ширача Киназа чу орган лекхаш, — Ерриг уйла цунца йолаш, ЛадувгӀар аз цунга чӀоагӀа, БӀаргаш ши-ша лешаш хулар.
Сай дер дайна даьсса вахар ДӀадаьккхар аз хьалххагӀе а;
Аз тӀаэцаш, могош дацар Мукъамаца доаца Ӏилмаш.
ЛаьрххӀа, чӀоаггӀа духьал этта, Уж дӀадаьха, ерриг уйла ТӀаерзайир цхьан мукъама.
Хьалхха боаккха гӀа ба хала. ГӀайгӀане хул юххьанцара Никъ а,
бакъда, мегар сона Цу халонех вала.
Говзал Оттайир искусства ларде;
Говзанч хилар, говза говзанч, Атта леладаьлар пӀелгаш, Лергашта а цхьа тешшаме, ЦӀена хаза даьлар хӀама.
Мукъам техкар, бийкъар, дакъа ЭттӀадаь Ӏодуллаш санна.
Дега тоам беш, товш мел хетар, Алгебраца дистар.
ТӀаккха Майрра аз, Ӏилмага кхийна, Кхолламца сай уйла йийзар.
Болх дӀаболабир аз тӀаккха, КъайллагӀа, наха юстарваьнна, Сай сий доаккхарг ма дий, аьнна, Сона вӀалла дагадацар.
Цкъа, цхьаь ши, кхо ди доаккхаш, Даар, наб а сай йицйийя. ЦӀалга чу сов дукха ваьгӀе,
Дог дизарца, гӀоздаларца, Хин тӀадамаш бӀаргех легаш, Айса мел баь болх аз хийла Боагабора, цӀарал кхессе.
КӀурбаь йоагаш гора сона, Айса кхеяь уйлаш, оазаш.
Фуд аз дувцар?
Сийлахь-воккха Глюк ва, вена, вайна керда Къайленаш хьагучаяьхар (КӀоарга, хоза къайленаш), Дитар-хьогӀ аз хьалха сайна Ховш мел хиннар, чӀоагӀа дезаш, ЛоархӀаш, тешаш леладаьр, Цунна тӀехьа ваьлар-хьогӀ со, ВӀалла еш духьале йоацаш Тувлавенна воагӀа саг, Новкъа духьалкхийттачо Харцахьа дӀахьожвеш санна?
Даим аз, чуийнна воаллаш, Бух-йист йоацача искусстве Баьккхар боккха толам.
Са сий Даьлар тӀаккха; сона наьха Дегашкара гора дика, Цар сай кхоллам къоабалбелга.
Иразе, самукъдаьнна Вар со, вар се воккхийвеш, Наха сий деш, сай цӀи йоахаш Дика хеташ, къахьегарца, Тамаш йолча цу искусстве ДоттагӀаша толам баьккха.
Ак! Со цӀаккха хиннавац Хьагар дег чу долаш, цӀаккха! 
Кхыметтале Пиччинес Парижаний безам шийгахь Баьккхача а, 
иштта сайна Ифигене юххьанцара Оаз юххьанца хезача а.
Малав со, кура Сальери, Цхьа ха яьлча, гоама волаш, Цун дег чу хьагӀ хиннай, яхаш, ГӀомарийла, цу демийла Шоай когашца наха аьта Керчаш улла бӀехал санна Хетаргвар?
Гой, цхьаь цаӀ вац!..
Цхьабакъда, хӀанз халаш шоана, Айса аргда — хӀанз со хьог.
Со ва хьагаш, чӀоагтӀа хьагаш, Дог-са Ӏувжаш, ла ца могаш. — Ва сигале!
Мичад бакъдар, Дала дайта сийлен дакъа, Лергвоацача гене цӀи — Дерриг денал, хьинар айдаь, Безамца ше воагаш, болх беш, Суждне ухаш корта бетташ Воалачоа дӀалуш а доацаш — Шедар а цу эгӀаваьча, Дер дайнача сага керта, Шедар ӀотӀамоссадича?..
О из Моцарт, Моцарт, Моцарт!
(Чувоал Моцарт.)
ХӀа! Со бӀаргавайра хьона! Со сакъердам баккха воаллар, Дагадоацаш гучаваьнна.
Хьо укхаз ва! Дукха ха йий?
Дукха ха яц. ХӀанзза венав.
Со хьо волча, хьога хьокха Цхьацца хӀама яхьаш воагӀар.
Бакъда, цӀаьхха хезар сона, Трактира со дӀатӀехвоалаш, Лекхаш чӀондарг.
О, Сальери! Са доттагӀа, кхы хеза-м яц БеламегӀа ер дегӀ дахьаш.
БӀаргаш дайна саг трактире Вар voi che sapete лекхаш.
Ӏалаьмате хоза!
Аз из Хьавоалаваьв, Ӏе а ца луш, Цун искусство хьона гойта.
Чувел!
(БӀаргаш дайна къоано чувоал шийца чӀондарг а йолаш.)
Моцарта цхьа хӀама лакхал!
(«Дон-Жуан» яхача опера тӀара ари локх воккхача саго;
гӀаръяьнна вел Моцарт.)
Вела а мог-кх хьона?
Ва Сальери! Ай хьо хье а веций велаш?
Вац.
ХӀама ца хов, сий доаца саг БӀехъеш воаллаш сайна вайча Рафаэла из Мадонна, — Сона хетац из беламе. Хьо мо вела догдагӀац са, Йовсаро бегвоахаш хилча, Эхь ца хеташ, Алигьери.
Волле, къоано.
А, а, сабар: ер дӀаэца, Са хьамара дӀамаргда Ӏа.
(Воккха саг дӀавода.)
Хьо безамца вац, Сальери.
ЮхавоагӀаргва со тӀехьагӀ.
Фу енай Ӏа сона?
Цхьа дош доацарг.
Наб ца кхеташ яьккхар аз Яха бийса, ши-кхо уйла Са керта чу ессар.
Аз уж ДӀа а язйир тахан.
Царех Ӏа фу оал ха безам бар са; ХӀанз-м хьо ладувгӀача вац.
Ай-я, Моцарт, Моцарт!
Алал, Маца, маца хиннав хьога ЛадувгӀа со мукъа воацаш?
Ӏохал; аз ладувгӀ-кха хьога.
Моцарт (фортепианона хьалхашка Ӏохов).
Хьажал духьал оттаве… Мала оттавергвар вай?
Масала, со хилва из — КӀеззига къонагӀа волаш;
ЙоӀ ва езаш… чӀоагӀа-м езац, Цхьа кӀеззиг…
ТӀеххоза кхалсаг, Е ший доттагӀчунца — хьоца, Хьашт дале, сакъердалу са…
ЦӀаьхха: каша гуш мо хет, Баьдъерз, иштта е цхьа хӀама…
ХӀа, ладувгӀал.
(Лакха волалу.)
Тамаш еций, Из а яхьаш, хье со волча ВоагӀаш хилча, мишта мегад Хьона, цу трактира хьалхха ДӀа а этта, са ца гуча Цо лекхача чӀондаргага Ла а дувгӀаш латта! — Даьла!
Хьайца нийсвел вац хьо, Моцарт.
ТӀаккха, дика йий?
Мел кӀоарга!
Мел майра а, мел хоза а!
Моцарт, даьла ва хьо, хьайна Ца ховш;
бакъда, сона, сона хов.
ХӀа-хӀай! Вий-те? Хила а мег…
ХӀа, мецденнад-кх са возаллал.
ЛадувгӀал Ӏа: хӀама Дуаргда вай «Дошо Лом» Яхача трактире. Раьза Вий хьо?
Диканд; раьза ва со.
Цкъа хьалхагӀа чугӀоргва со, Сесагага со цӀаварга Ма хьежалахь делкъан, ала.
(ДӀавода.)
Со хьеж хьога; ховш хилалахь.
Ак! сай кхела духьал вала Магац сона:
со хьакхеллав Из соцаве — соца ца вой, Дерригаш вай хӀалак хургда,
Дерригаш а, цӀувнаш, иштта Мукъам хьакхоллаш мел вар. Со цаӀ хӀалак хинна ца Ӏеш, Айлуш доаца сай сий а тӀехь…
Фу пайда ба Моцарт кхы а, Керда лакхаленаш йоахаш, Ваьхав, аьнна?
Кхы а айде Могаргдий искусство цунна?
Дац, из довргда, из дӀаваьлча: ТӀехьле ютаргьяц цо вайна.
МалагӀ пайда ба цох бала?
Цо, цхьа малайк санна вена, Ялсмалера массехк илли Денад вайна, ткъамаш доаца Вай дог-уйла корзагӀйоаккхаш! Цул тӀехьагӀ дӀавахар духьа!
ДӀагӀо, дӀагӀо! Из чехкагӀа ДӀавахача да дикагӀа.
Ер да дохьаж, са Изорас Сона тӀеххьар денна совгӀат.
Аз барайтта шера сайца Леладу ер — со цу хана Денз хьавоагӀа, кастта-каста Сай вахар, цхьа ла ца мога Чов мо хеташ, кастта-каста, Цхьанна хӀаман шек воацача МоастагӀаца хӀама дуаш ВаьгӀав, дег чу уха уйлаш Юхаетташ, зовза вац со, Сайна цхьа вас йича чӀоаггӀа Халахеташ се хуле а, Вахар хайра ца дезе а.
ЧӀиро мел садуар са, Фуд из валар?
Сона хетар, Вахаро цхьа дагадоацар Сайна дахьаргдолаш санна; Доккха ниӀмат сайга кхаьча, Дог гӀоздоаккхаш, кхоллама из Бийса йоагӀаргйолаш санна; Кердача цу Гайдена Хьакхолла мег сийлахь-боккха Кхоллам — цо дог дузаргда са.
О, мел чӀоагӀа дика хьегар Аз цу сайна гоама волча Хьаьшийца, со хеташ вар, Эггар бирсагӀ вола моастагӀ Сайна корорг ма вий, аьнна.
Сай цунцара эггар йоккхагӀ Йола эгӀазал лакхера Сайга хьожарг ма йий, яхаш —
ТӀаккха довргдац, хьо, Изорас Денна совгӀат.
Со бакъ хилар! Юххера а коравир Сай моастагӀа, тӀаккха керда Гайден ваьлар хоза века, Тамашне са дог хьалдузаш.
ХӀанз — ха кхаьчай!
Хьо, безама Эггар бочагӀ дола совгӀат Тха доттагӀлен када чу Тахан Ӏочудосса деза.
(Трактире къаьстта дола цӀа; фортепиано.)
Моцарти Сальерии истола тӀа багӀа.
Моцарт, тахан сов маьлхара ХӀанав-те хьо?
Сои? Со-м вац.
Гучоа цаӀ-м да хьона къувлаш?
Даар да чам болаш, иштта ЧӀоагӀа дика да вай чхьагӀар, ХӀаьта а хьо, йист ца хулаш, Вувсавенна вагӀа.
Бакъда, Сай — Requiem дагадоаллаш Ва со.
ХӀай! Requiem яздеш ва хьо? Дукха ха йий волавенна?
Дикка ха я, ши-кхо кӀира.
Бакъда, цхьа тамашне хӀама Да-кх, аз дийцадий из хьона?
А.
ЛадувгӀал тӀаккха сога.
Гой, кхо кӀира хьалха гайна Со чувера.
Сога аьлар, Цхьа саг венавар, хьо хетташ.
ХӀанад а хац, бӀарчча бийса ДӀайихьар аз, уйла еш, Мала хиннав-хьогӀ из, яхаш, Согар фу эш, сенна венав?
Из шоллагӀча дийнахьа а Вена вахав, со ца нийслуш.
КхоалагӀ ди дар, сай кӀаьнкаца ЦӀенъюкъе со ловзаш вагӀар.
Сога кхайкар; араваьлар Со.
Коа латтар Ӏаьржа барзкъаш Дувхаш цхьа саг, цо кӀеззига Ӏо а верзаш, Requiem Язде аьлар, къайлаваьлар ТӀаккха.
Со Ӏохайра язде. Цу хана денз кхы тхацига Венавац са Ӏаьржа саг;
Сона-м дика хет из;
сона Лацар къаста сай балхаца, Гарга дале а чакхдала Са Requiem.
Гой, хӀаьта а…
Фуд хӀаьта а?
Сона эхь хет Хьога из дӀадувца…
Фуд из?
Дийнахьа, бийсан духьал ухаш, Цу Ӏаьржача саго сатем Боабаь хьувз.
ӀиндаргӀа мо Мара тӀехьар дӀавалац из.
ХӀанз а хет, гой, кхоалагӀ саг Вайна юкъе вагӀаш санна.
Фуд Ӏа дувцар? берий кхерам.
ДӀаяха уж яьсса уйлаш.
Гой, Бомаршес оалар сога: «ЛадувгӀал, Сальери, воша, Ӏаьржа уйлаш дег чу йоссе, Е шампанске шуша елла, Е юха а Ӏоха деша „Фигарос саг йоалаяр“».
ХӀа! Бомарше-м доттагӀ вар хьа;
Ӏа «Тарара» язйир цунна, ЧӀоагӀа дика.
Йиш я цига…
Массаза из лекхаш хул со, ДоггӀоздаьнна волча хана.
Ла ла ла ла…
О, Сальери Бакъдий-хьогӀ цо Бомарше, Дохьаж теха, вийнав, яхар?
Тамаш я-кх: сов эсал вар из Цу тайпара хӀама де.
Гений вар из, хьо а, Со а санна,
хӀаьта, ховш да, Гени, зуламхо — уж шоайла ВӀаший нийсбе йишйоацилга.
Бакъдеций из?
Хьона хетий?
(Дохьаж чутос Моцарта пела чу.)
ДӀамаллал из.
Аз маргда хьа Могашалла тӀера, иштта, Гой, Сальери, хьона, сайна Товш бола из мукъам кхоллаш Воаллача вай шин вешийна ТӀера маргда.
(ДӀамол.)
Сабар, сабар, Сабар цкъа!..
ДӀамеллар Ӏа!.. сога ца а хьежаш?
Моцарт (салфетка истола тӀа Ӏокхос).
Тоъаргда хӀанз, со визав.
(Фортепианона дӀатӀавода.)
ХӀанз Ӏа, Са доттагӀ Сальери, ЛадувгӀал са Requiem`га.
(Лакха волалу.)
Эъ, велх-кх хьо?
Хин тӀадамаш ХӀанз юххьанца лег са бӀаргех:
Дог а лаз са, хоза а хет, Сай цхьа аьттув баьлча санна, Доккха хӀама кхоачашде, Дарбан урсаца сай дегӀа ЧӀоаггӀа лазаш хинна маьже ДӀаяьккхача санна!
Моцарт, ДоттагӀ, Ӏа уж… теркал ма де.
ДӀахо лакхал, хьай мукъама Оазашка дог дуззийташ…
Хьона санна массанена Кхеталоре тамашийна Мукъама уж зовне оазаш!
Кхеталургьяц: тӀаккха-м дуне Латтаргдацар; саг хургвацар Вай, дош доаца, лоадам боаца, Вахар дезаш, йоакхо еш; Шевар волалургвар тӀаккха Мукъа искусство хьакхолла.
Дукха дац вай, ираз долаш, Хержа толашагӀа дараш, Хулча пайдах дош ца хеташ, ТӀехдика, кхы цхьаькха воаца ЦӀув саг санна.
Со бакълеций?
Вешта, могаш вац со тахан, Дог да Ӏувжаш; чу а ваха, Тхьовсаргва со.
Хьа Ӏадика Хийла!
Хьа а хийла.
(Ше цхьаь ва.)
Моцарт, Дукха улларгва хьо тхьайса!
Ва бакъдарий-хьогӀ цо дийцар, Веций-хьогӀ со гени?
Гени, зуламхо — уж шоайла ВӀаший нийсбе йиш яц, аьлар.
Харцлув: тӀаккха Бонаротти?
Е фаьлг ба из цхьа Ӏовдалча, Кхетамзача наьха тоабий — Шийха цӀий хьарчанза ва Ватикан ше хьакхеллар а?
КАПИТАНА ЙОӀ
Къона волча хана денз лораде сий.
Кица.
Корта 1
ГВАРДЕ СЕРЖАНТ
— Кхоанне а гварде капитан хургвар из.
— Из дезаш дац: эскарца цо гӀулакх долда.
— Дика аьннад из! Яйта Ӏа гӀайгӀа…
Да малав цун?
Са да, Андрей Петрович Гринев, ше къона волча хана Миних яхача графаца гӀулакх даь вар, хаьта 17… шера премьер-майор а волаш отставке а ваьннавар из.
Цу хана денз хьа из Симбирскерча ший юрта вахар, цига Авдотья Васильевна Ю. яха, цигарча къеча доворянина йоӀ а йоалаяь.
Тхо ийс бер дар.
Са беррига вежарий а, йижарий а зӀаммига болаш байнабар…
Тха кхоаччара гаргара а волаш, гварде майор волча аьлан Б. гӀонца, вӀалла дунен тӀа валалехь, са нана сох берагӀа йолча ханне а, со дӀаязваьвар Семеновски полке сержанталла.
Нагахьа санна са нанас, мелла чӀоагӀа ше воӀ варга сатувсаш йоллашехь а, йоӀ яь хиннаяларе, тӀа ца воагӀаш висаь сержант венна дӀаваьннав, аьнна, ала деззача дӀа а аьнна, гӀулакх цунца хадаргдар.
Дийша йистеваллалца отпуске лоархӀаш вар со.
Тхо цу хана хӀанз санна хьалкхедацар.
Лийтанча хиннача, ца молаш а, дикача оамале а из хилар бахьан долаш сона гӀулакх де венна хиннача Савельичага дӀавеннавар со са пхи шу даьлча денз.
Цун тӀахьожамца шийтталагӀча шера эрсий меттала деша а, язде а Ӏомавелар со, хӀаьта эрашха болча пхьара гӀулакх-оамал дика довзаш а хилар.
Цу ханна дас сона француз оттавир, мосье Бопре, из Москвера хьахьийхавар шийца шора кхоачам балла чхьагӀари, провански даьттеи а долаш.
Из вар чӀоагӀа дезадаланзар Савельича.
«Далла ба хоастам» — йоахар цо ше-шийца — «хетаргахьа, бер цӀендаь, ехк хьакхаь, дузадаь ма дий.
Сенна эш из совленна ахча доаделга а, вӀалла нах ший боацаш мо, мусъеш увттабелга а!»
Бопре ший даьй мехка волча хана можамаш йоашаш хиннав, тӀаккха Пруссе салте хилар, тӀаккха хьехархо хила дагахьа Россие вера, цу деша маӀан дика довзаш ше воаццашехьа а.
Из дика саг вар, цхьабакъда, уйла цаӀ ца хилар а, никъ боаца гӀулакхаш а боарам боацаш дукха доахкар цох.
Цун керттехьара мела моттиг яр кхалнахаца чӀоагӀа безам болаш хилар, кӀезига етталацар цунна из бочал бахьан долаш бӀарччача деннеи-буси цунга «ахӀ» яхийташ йола хӀамаш.
Цу тӀа а (цо ше оалаш хиннача бесса аьлча) шушан моастагӀа а вацар из, хӀаьта вешта (эрсий меттала) аьлча, тӀехваьнна малара тӀера а вар.
Бакъда, чхьагӀар обед деча хана мара луш дацар, из а цхьацца пелинг мара лацар, хӀаьта цкъаза хьехархо из ца дотташ а вусар: цудухьа са Бопре геттара сиха Ӏемар эрсий настойка яхача маларах кхоачамбе, кхыметтел ченна а дикагӀа да из, яхаш, ший даьй мехкарча чхьагӀарал дикагӀа из лерхӀа а ваьлар.
Тхо цу сахьате тайра, цун декхар дар сона французий мотт а, немций мотт а, деррига Ӏилмаш а Ӏомаделга, бакъда, цо дезагӀа лаьрхӀар согара сихха кӀезига-дукха эрсий мотт лебе Ӏомалулга, — хӀаьта цул тӀехьагӀа тхох хӀара ше-ший гІулакх де волавелар.
Тхо вӀаший раьза долаш дахар.
Кхывола хьехархо эшаш а вацар-кх со.
Бакъда, кастта тхо, нз тхона догӀарах, вӀашагӀкъаьстар, хӀаьта тха къастар укх бахьанах а хилар.
Сома а кӀигаметтане а йола барзкъаш дутта Палашка яха йоӀи, доаханна гӀулакх деш йола бӀагӀара Акулькеи цкъа, цхьа барт бича санна цхьана, са наьна когех хьаьрчар шоаш даьча воча хӀаманна бехке а хулаш, хӀама ца ховш бола шоаш Ӏехабаь мусье лоткъавеш белха а белхаш.
Нана цу тайпарча гӀулакха бегаш беш яцар, цо из хабар даьх техар.
ХӀаьта дас еш йола кхел лоаца хулар.
Цо цу сахьате француз яха тийшаболх хьавеха аьлар.
Хабар юхадера, мусье сона ший урок луш воалл, аьнна.
Да са цӀагӀа хьачувера.
Цхьанна а хӀаманна бехке воацача сага мо наб а кхийтта, цу хана маьнге тӀа тхьайса уллар Бопре.
Со сай гӀулакхах воаллар.
Ха дезаш да, ийца Москвера сона дайта географически карта хилар.
Цхьаккха тайпара хьалуш пайда а боацаш, пенаца хьалъэлла уллар из, хӀаьта ший шоралцеи каьхата дикалцеи цо со хьегаву дукха ха яр.
Цох каьхата бӀехал белга чӀоагӀдир аз, хӀаьта Бопре тхьайса алларах пайда а ийца, сай болх а болабир.
Цунна цӀог догӀаш со воаллача хана чухь хьачуваьлар да.
Географеца аз деш дола балхаш бӀаргадайна, са лерг а озадаь, дӀатӀаведар из Бопрена, сов хьакхашта из хьа сома а ваьккха, тӀаккха бехкаш даха волавелар.
Бопре корзагӀа а ваьнна, хьалгӀатта велар, бакъда, хьалгӀатта маганзар: ираз доаца француз, вала мо чӀоагӀа вахаьвар.
Цкъа дӀакхийтта ког ийссаз дӀакхет оалаш да.
Дас качматашка гӀолла хьа а лаьца, маьнге тӀара айвир из, наӀарах аракхессар, хӀаьта цу дийннахье а, Савельич геттара чӀоагӀа гӀад а вугаш, коара эккхавир.
Цунца йистебаьлар сона луш бола дешара хьехам.
ГІулакха тӀа воацаш вахар со, кхокхарч а лелхадеш, крепостной наьха кІаьнкашца вӀаший тӀехкхувсалуча ловзарах а ловзаш.
Цу хана са ялхайтта шу дизадар.
Укхаза са вахар хувцаделар.
Цкъа, гурахьа, хьаьший цӀагӀа мезах варени еш йоаллар нана, хӀаьта со, бордех мотт а хьекхаш, бӀарахьежаш вар кхехкаш латтача чопашта.
Да хІара шерра-шера шийга ухаш дола Придворни календарь дешаш воаллар кора юххе.
Из книжка, массаза а санна, чӀоагӀа Ӏоткъам боалаш дар: цӀаккха а дешацар цо из цу тӀа яздаьча хӀамашца къаьстта дакъа ца лоацаш, хӀаьта из дешаро массаза а тамашийна чӀоагӀа корзагӀвоаккхар из.
Цун оамалаш а, цоӀомадаьраш а дагахьховш хинна нана, из даькъаза книжка массача а йиш ма хулла гаьнадаккха гӀерташ яр, хӀаьта цу тайппара Придворни календаро цкъаза бӀарчча бетташ а доахар даьна бӀарга ца гуш.
Цудухьа, цӀаьхха цунна из хьакорадича, бӀарчча сахьаташ доахар цо из ший бера дӀа ца хецаш.
Иштта, Придворни календарь дешаш воаллар да, юкъ-юкъе баламаш а увзаш, шорттига ше-шийца хабар а дувцаш:
«Инарал-поручик!..
Из са роте сержант вар!
Россиян шаккха а орден долаш ва!..
ХӀаьта дукха ха йий тхо?..»
Эггара тӀехьа а дас дивана тӀа Ӏокхессар календарь, тӀаккха, дика дар хург ма дий ала йиш йоацача, кӀоаргача уйлах чувелар.
ЦӀаьхха аьлар цо наьнага:
«Авдотья Васильевна, ванагӀа, масса шу даьннад Петруший?» — аьнна.
— Ай, хӀанз вурийтталагӀа шу доладеннад-кх, — аьлар нанас.
— Даьце Настасья Герасимовна бӀарг байнача шера ваьв-кх Петруша, хӀаьта цӀаькха а…
— Мегаьд, — аьнна соцайир из дас, — гӀулакха тӀа вода ха я цун.
Кхалнаьха цӀеношкеи, ккокхарчий бӀенашкеи лелхилга тоъаргда цунна хӀанз.
Кастта ший соцара къаста езилга дагадехача, бера ийккха Ӏаг яь чу а божаш, сов чӀоагӀа корзагъяьлар нана, «Ӏаьта тӀаккха басилгаш тӀа гӀолла бӀаргех доагӀа хий Ӏодоладелар.
Цхьабакъда, со-м дувца йиш йоацаш чӀоагӀа гӀозваьлар.
ГІулакх делга дагадехача, сона дагадохар кортамукъа хилар, Петербургерча вахара хозал.
Сона се гварде эпсар волаш мо хетар, хӀаьта из, сона хетаргахьа, адамашкарча ираза корта а бар.
Да ше дагалаьца гӀулакх юха хувцилга а, хӀаьта из кхоачашдар тӀехьадоахилга а дезаш вацар.
Со дӀаваха везаш дола ди чӀоагӀдаь даьлар.
Со кхоана вода, яхаш, тахан са хургволча хьакимга, аз сайца дӀахьоргдолаш каьхат язде безам ба ший а, аьнна, дас шийна перон каьхати дийхар.
— Виц ма лелахь, Андрей Петрович, — аьлар нанас, — согара а аьланга Б. моаршал дахьийта, ший йиш йола новкъостал ца деш цо Петруша вутарг ца хиларах со тешаш я, ала.
— Из яхилга фуд! — аьлар дас, хьажаюкъе шод а белла.
— Сендухьа язду аз аьланга Б.?
— Айя, Ӏа ма яхарий хье Петруша хьакимга каьхат язде воалл.
— Яхар, тӀаккха хӀаьта?
— Айя, Петруша хьаким аьла Б. ма вий.
Петруша Семеновски полкаца лаьрхӀа ма вий.
— ЛаьрхӀа ва!
Са фу гӀулакх да из лаьрхӀавар яхаш!
Петруша Петербурге гӀоргвац.
Фу Ӏомадергда цо Петербурге гӀулакх деш хилча?
ГӀеттийвалар мара, хӀама Ӏомадергдац.
Мичара, гӀулакх эскарца де деза цо, дукъ озаде, молхах хьажъяккха еза, хӀананна пайданна воаца ваьсса саг а ца хулаш, салте хила веза.
Гвардеца дӀалаьрхӀав!
Мичад цун паспорт? Хьадал из укхазахьа.
Со киназача вихьача хана са хиннача кочилгаца ший тӀоаргаца чу уллачара хьа а лахаь, нанас, ка а эгаш, са паспорт даьга дӀаделар.
Дас уйла тӀаяхийтта дийшар из, тӀаккха шийна хьалхашка истола тӀа из Ӏо а дилла, ший письмо язде волавелар.
Духа тӀа вала безам хиларо саготдаьдар са: нагахьа Петербурге ца вохийташ хилча, мичахьа вохийтал-теш со?
Шорттига лелаш болча даь перо тӀара бӀарг боаккхаш вацар со.
Эггара тӀехьа а из йистеваьлар, письмо а, паспорт а цхьан бетта чу деллар, бӀаргасаьнаш хьадаьхар, хӀаьта тӀаккха, со дӀатӀа а вийха, аьлар:
«Гой, е письмо да хьона Андрей Карлович Р. яхачунга яздаь, из са къаьна новкъост а доттагӀа а ва.
Хьо Оренбурге вода, из хьаким а волаш гӀулакх дергдолаш».
Иштта хозача вахарга аз тийса са деха дӀадаьлар!
Петербургерча сакъердамерча вахара меттел, са лелае еза ца бовзачеи, гаьнарчеи мехка сагото.
Цхьа минута хьалхагӀа селла гӀозваьнна сона дагадаьлла гӀулакх хӀанз йоккха доакъазал хетар сона.
Цхьабакъда, къовсавала йиш яцар!
ШоллагӀча дийнахьа Ӏурра наӀар гӀа йоалаяь хьаоттайир сона наькъа ежа соалоз, цу тӀа дӀатӀаоттайир чемодан, чаьна эшаш мел йола хӀама а чуйоаллаш дола наькъа тӀоаргац, хӀаманна юкъе хьоарчаяь булкаши, пирогаши — уж цӀагӀарча бочала тӀеххьара белгалонаш.
Дас-нанас никъ даькъала бийцар сона.
Дас аьлар сога:
«Марша гӀолва хьо, Петр.
Ӏайха дув биаьчоа гӀулакх тешаме делахь, хьакимаша аьннар деш хилалахь, цар хье хьастара тӀехьа ма валалахь, гӀулакха дӀатӀагӀерташ ма хилалахь, гӀулакхах къехкаш ма хилалахь, хӀаьта е кица диц а ма далийталахь:
цӀена долча хана денз кходе барзкъа, къона волча хана денз лораде сий».
Нанас, бӀаргах хий а ухаш, сона тӀадиллар аз сай унахцӀено лораелга, хӀаьта Савельичана тӀадиллар из берага дика хьожаш хулга.
Сона тӀайийхар пхьагалий кетарг, хӀаьта цунна тӀеханахьа цогалий йоккха кетар а йийхар.
Со Савельичаца соалоза тӀа дӀатӀахайра, хӀаьта хийцца бӀаргех хий а ухаш, наькъа вола а велар.
Цу буссе а со Симбирске кхаьчар. Цига со, эшаш дола хӀамаш эцар духьа, ди-бийса даккха дезаш вар, хӀаьта уж хӀамаш эцилга Савельича тӀадилла а дар.
Со тӀактире сецар.
Савельич Ӏурре а денз тикашка вахавар.
БӀехача улицага корех арахьежаш вагӀилга кӀорда а даь, со трактира массадолча цӀеношка хьажа волавелар.
Биллиард йолча цӀагӀа дӀачуваьлча, сона бӀаргавайра лакхача дегӀара а волаш, ткъаь пхийтта шу хила а мегаш, дӀаьха Ӏаьржа мекхаш а долаш вола цхьа барин, аба а тӀакхуллаш, бе биллиарда бурилгаш хехка гӀадж а йоаллаш, бага топпара гӀаьле а йоаллаш вар из.
Котваьннача хана къаракъа пела а молаш, ийшача хана биъ когара этта биллиарда кӀал вувла а везаш, биллиардан маркераца ловзаш воаллар из.
Со цар ловзара бӀарахьажа эттар.
Ловзар дукхагӀа дӀаьх ме лу, биъ когара истола кӀал ухилга дукхагӀа хулар, иштта хилар из маркер эггара тӀехьа а сецца биллиарда кӀал виссалца.
ТӀаккха барина маркерах, веннача сага каша тӀа оалачох тарра, массехк чӀоагӀа дош а аьнна, сога цхьа бӀал баккха шийца аьлар.
Аз сайна ловза ца харах цунна ловза тиганзар.
Хетаргахь, из цох цецваьлар.
Из сох къахеташ мо, сона бӀарахьежар, хӀаьта а тха къамаьл хоттаделар.
Сона хайра цун цӀи Иван Иванович Зурин йолга, из гусарий полка ротмистар волга, Симбирске керда салтий тӀаэцарга хьожаш из волга, хӀаьта Ӏеш из трактире волга а.
Салташха, моллагӀа а воашта дала деннар дуаргда вай, аьнна, Зурина со ше волча хӀама яа хьийхар.
Со, гӀад а ваха, раьза хилар.
Тхо истолагахь Ӏохайшар.
Зурина дукха мелар, гӀулаххаца-м хьакхашта вала ма везий а яхаш, со а хьалхьевора цо дукха мелара.
Сов чӀоагӀа велаварах легавеш дола армера кӀоанолгаш дувцар цо сона, хӀаьта истола тӀара тхо доккхий хьаьший а долаш хьалгӀайттар.
ТӀаккха со биллиардах ловза Ӏомаве хьайзар из.
«Из — йоахар цо — вай мо гӀулакхе лелача наха ханза даргдоацаш хӀама да.
Походе лелача наха, масала, цхьан моттиге кхоач хьо — сенца дӀахьоргья ха?
Массаза а жугаташта етташ лела йиш мичай.
Безам бале а, беце а трактире а ваха биллиардах лов за волалургва хьо, хӀаьта цудухьа ловза ховш хила веза!»
Со сеццаь цу дешах тийшар, боккха безам тӀа а бахийта, Ӏомавала а волавелар.
Зурина со чӀоаггӀа хеставора, со сиха Ӏомаваларах цецвувлар, хӀаьта массехк урок денна ше ваьлча, ахча дехкаш ловза Ӏаьлар цо сога, цхьацца гуршк а дехкаш, ахча даккхар духьа доацаш, алхха хозахета ловзилга, цунна хетарах, эггара вогӀа дала гӀулакх дар.
Из де а раьза хилар со, хӀаьта Зурина пунш яха малар дийхар, чам ца баьккхача со а витанзар, гӀулакха тӀа лела Ӏаманза варгвац хьо, йоахар цо сога, хӀаьта пунш молаш ца хилча фу гӀулакх хул цох!
Аз тӀаийцар цо яхар.
ХӀаьта, юкъагӀ а ца дуташ, тхо ловзаш дар.
Аз сай пела чура къургаш дукхагӀа мел ду, со чӀоагӀагӀа майра воалар.
Са бурдолгаш хӀара минута тӀех а лелхаш Ӏолегар, со сов сихлора, эгӀазъухар маркера, далла шийна мара ха йиш яцар цо ловзара чот мишга лерхӀ, хӀара сахьат массаза доал ловзо бӀал бебабора аз, цхьан дешашца аьлча, мукъадаьннача беро дер дор-кх аз.
Ца йодаш мо а хеташ, ха дӀаяхар.
Зурин, сахьатага хьажаь, гӀадж Ӏо а йилла, аьлар сога ше согара итт тума даьккхад, аьнна.
Цу дешо со кӀезига корзагӀваьккхар.
Са ахча Савельичага дар.
Со бехказа вала велар.
Зурина сона юкъе а ийккха аьлар:
«Из фуд! ВӀалла сагот ма де Ӏа.
Аз-м сабар дергда, хӀаьта хӀанзарчоа Аринушка йолча гӀо вай».
Фу дергдар?
Аз ди йисте даьккхар, доладаьчча бесса, никъ боацча гӀулакхашца.
Аринушка йолча пхьор диар оаха.
Зурин минута массаза йоал, гӀулакха гӀа лела-м Ӏомавала веза а яхаш, сона малар тӀадеттар.
Истола тӀара хьалгӀеттача низткъа мара ура лоатталуш вацар со.
Ах бийса яьннача гӀолла Зурина со трактире вигар.
Савельич уйчен тӀа духьалвера тхона.
Из гӀанкар ваьлар, шеко йоаццаш йола гӀулакхацарча безама оамалаш согара бӀаргаяйна.
«Ай, фу хиннад хьона? — аьлар цо гӀийлача оазаца, — мича беттаб Ӏа е булкъаш чу?
Везан даьла яӀ-кх! Со кхеллача денз хиннабац-кх еррамо бала!».
— «Саца, жоккъара! — аьлар аз цунга юха мотт кхоакхала а лелхаш: — вахаьв мотт сона хьо, волле Ӏовижа… со а Ӏовужаве».
ШоллагӀча дийнахьа сомаваьлар со лазаш корта а болаш, селхан айса леладаьраш, гӀанахь мо, дага а доагӀаш.
Аз еш хинна уйлаш йолайир чаь куражка бе а йоаллаш хьачуваьннача Савельича.
Хьалха волавеннав, Петр Андреевич, — аьлар цо сога корта а лестабеш, — хьалха волавеннав хьо сакъерда.
Хьанна тара волавеннав?
Хетаргахь, е да а, е даь-да а тӀехбаьнна молаш хиннабацар, хӀаьта нана вӀалла ювца а мича еза: ше Ӏойича денз, масхамал совгӀа дола малар бага дихьадац цо.
Мала ва дерриганена а бехкевар?
Вий яхарг, мусье ва-кх.
Массаза а веде Антипьевна йолча а вайя оалар цо:
«Мадам, аз дех хьогара къаракъ».
ХІахьий, е да хьона хӀанз «аз дех хьогара!»
Дувца хабар дац: беркат дитад зудан кӀаза.
Отта а санна вора из гаьвар, барина ший нах ца тоъаш мо!»
Сона чӀоагӀа эхь хийтар.
Юха а вийрза аьлар аз цунга:
«ГӀо, дӀавала, Савельич, чай дезац сона.»
Цхьабакъда, хьехар де волавеннача хана Савельич соцаве хала дар.
«Гой хьона, Петр Андреевич, мел во да иштта сакъердаш лелар.
Кертана а хала да, хӀама даа а догдагӀац.
Молаш вола саг цхьанна а хӀаманна пайданна вац…
Мезаца нарсаш берхӀала яьхка хий мала хьайна, хӀаьта эггара дикагӀа-м ах пелинг а менна похмел йича хургдар.
Дахь аз хьона?»
Цу ханна хьачуваьннача кӀаьнка И. И. Зурингара каьхат хьаделар сога.
Аз из кьа а доаржадаь е мугӀараш Ӏодийшар:
«Веза Петр Андреевич, боккъалла а, селхан аз хьайгара даьккха итт тума укх са кӀаьнкага хьадайталахь.
ТӀехдаьнна чӀоагӀа эш сона ахча.
ГІулакха кийча вола
Иван Зурин».
Де хӀама дацар.
Мамогга воха ца воха а хьажа, сай ахчан а, барзкъий а, гӀулакха а йоакхо еш волча Савельичагахьа дӀа а вийрза, кӀаьнка итт тума дӀале аьлар аз.
«Мишта! Сенна?» — хаьттар цецваьннача Савельича.
«Цун сога доаллаш да из», — аьлар аз, хила мамогга цӀимхара а хинна.
«Доаллаш да!» — аьлар юха духьал Савельича, тӀехь-тӀехьагӀа дукхагӀа цец а вувлаш, — ай, маца кхийнад хьа цун из ахча хьоарчаде?
Е гӀулакх лар тӀа дац.
Де хьай хьаштдар дергда Ӏа, бакъда, аз ахча дӀа-м лургдац».
ТӀаккха аз уйла йир, хӀанз мо укх хоадамбеча минута духьал вийрза воккха саг аз юха ца тохе, тӀайоагӀача хана чӀоагӀа хала хургда-кх сона, цо сайна деча доала кӀалхаравала, аьнна.
Курра цунна дӀабӀара а хьажа, аьлар аз:
«Со хьа да ва, хӀаьта хьо са лай ва.
Ахча са да.
Лайза аз дӀадаккхийтад из, сайна иштта бакъахьа хийттандаь.
ХӀаьта Ӏа, дукхача хьаькъале хала а ца гӀерташ, аз хьайга яхар де».
Кулгаш дӀа-са а даха лоаттийсаш, цецваьккхар Савельич са дешаша.
«Фу деш латт хьо!» — аьнна цӀогӀа техар аз, эгӀаз а ваха.
Савельич вийлхар.
«Да Петр Андреевич, — аьлар цо велха а чӀехкаш, — гӀайгӀа яйтарца ве ма ве со.
Са сердало ма йий хьо! ладувгӀо сога, воккхача сагага, Ӏайха баьраш бегаш бар, иззал ахча тхога вӀалла да а дац, аьле дӀаязде цу къунга.
Итт тума!
Къахетаме вола даьла яӀ-кх!
БӀарех мара, кхы цхьанна хӀамах а ма ловзалахь, аьнна, дас-нанас хьайга геттара чӀоагӀа дийхад ала…»
— «Тоъаргда хьона паьшк бетта, — соцавир аз из цӀимхара, — ахча хьада укхаза, е аз, цу фоартан юхе хӀама а теха лоалларгва хьо».
Савельич, йоккхача гӀайгӀанца сона бӀара а хьажа, сога доалла декхар да вахар.
Сона къахетар мискача воккхача сагах.
Цхьабакъда, са безам бар кортамукъа хила а се бер доацилга дӀахайта а.
Ахча Зуринга дӀакхаьчар.
Савельича сухал бир даькъазача трактира чура со араваккха.
Говраш кийчъеннай, аьнна, хабар дахьаш вера из.
Хетача эхьо сатем а боабаь, дагахьа дехке а ваьнна, Симбирскера араваьлар со, сай хьехархочун Ӏодика а ца ювцаш, кхы цӀаккха а юха из бӀаргагург ма вий сона, аьнна, дага а ца дохаш.
Корта II
НИКЪ ХЬЕХАР
Мохк ба хьо, са мохк,
Бовзанза бола мохк!
Со се воацал-хьогӀ, хьо болча венар,
Е са говр йоацал-хьогӀ со укхаза воалаваьр:
Кхоачаваьв со, сий дола кӀант
КӀанта майрало, хьинаро,
Керте даьннача маларо.
Хьалхарча ханара илли.
Са наькъа уйлаш дика яр ала йиш йолаш яцар.
Цу ханарча маьхашка хьажача, аз дӀадаккхийта ахча кӀезига дацар.
Сай дагахьа со мукӀарал данза валацар Симбирскерча трактире айса леладаь гӀулакх Ӏовдал хиларна, хӀаьта сона Савельича хьалхашка се бехке хетар.
Цу дерриганеша а са сагот даьдар.
Воккха саг согахьара дӀавийрза, йист а ца хулаш, наггахьа Ӏахьинг а оалаш, хьалхашкарча гӀанда тӀа цӀимхара вагӀар.
ФуннагӀа даь а, цунца та безам болаш вар со, бакъда, дӀа фу аьнна волалургва хацар.
Эггара тӀехьа а аз цунга аьлар:
— Мегаьд, мегаьд, Савельич! тоъаргда хьона, товргда вай хӀанз, бехке ва со.
Сайна а гу сона се бехке волга.
Селхан со харцахьа лийннав, хӀаьта хьона даь халахетар а хьашт доацаш даьд аз.
ТӀайоагӀача хана хьаькъал долашагӀа лела а, Ӏа аьннар де а аз дош лу хьона.
ЭгӀаз ма аха сона: товргда вай».
— Маьржа яӀ-кх! дукхавахарг Петр Андреевич! — аьнна жоп делар цо, доккха са а даьккха.
— ЭгӀаз-м со сайна вахав: со се ва массадолчунна бехке вар.
Мишта витавар аз хьо, хье цхьаь трактире!
Фу дергда?
Къино Ӏехавир: мозгӀара сесаг йолча ваха, хьаша бӀаргайов дагаденадар сона.
ХӀаа: хьаша йолча вахар, набахта чухайра.
Хьовзам ба-кх, алхха хьовзам!
Мишта вайтаргва аз се даьшта бӀарга?
Фу аргда цар, бер молаш а, ловзаш а долга хайча.
Мискинга Савельича саметта дайтар гӀоне аз дош делар цунна, дӀахо йодача хана цунгара мукъабоацаш цхьаь-цаӀ кепиг айса доадергдац, аьнна.
Цун, кӀезига-дукха доагӀаш, саметта дера, хӀаьта а корта а эгабеш юкъ-юкъе цо ше-шийца йоахар:
«Итт тума! атта гӀулакх хетий хьона!».
Се дӀахьожаваьча метте дӀакхача воаллар со.
Сона гобаьккха уллаш довкъашеи аьлешеи тийдаь йола сагота яьсса аре яр.
Долла хӀама а лайва хьеладаьдар.
Малх чубузаш латтар.
Тха соалоз готтигача наькъа тӀа гӀолла йодар, вешта, ахархой соалозаша баьккхача новкъа йодар аьлча кхы а нийсагӀа хургда из.
ЦІаьхха оагӀорахьа хьежа ваьлар говраш лехкар, хӀаьта эггара тӀехьа а, кий хьа а яьккха, согахьа хьатӀа а вийрза аьлар цо:
— Барин, юхадийрзача бакъахьа децарий вай?
— Сендухьа да из?
— Ха-оттам тешаме бац, мух шорттига хьахьувш ба, — гой хьона цо лай чоалпаш мишта хьею.
— Из-м дош дацар.
— ХӀаьта дӀарадар гой хьона?
(Говраш лехкачо шодакъаж малхбоалехьа дӀахьекхар.)
КӀайча аренали йийкхача сигаленали совгӀа, сона-м цхьаккха хӀама бӀаргагац.
— Гой, дӀа — дӀа: из морх я.
Сигале ӀотІаэттача метте сона бӀарга я а яйра кІай морх, юххьанца сона цох цхьа гаьнара дукъ тарденнадар.
Сона говраш лехкачо дийцар цу морхо буран яха дарз дахьарг хилар.
Со уж цига хьекхаш дола дарзаш дувца хеза а вар, цкъаза бӀарчча обозаш а цар кӀалкхихьалга ховш а вар.
Савельич, говраш лехкачо яхачоа тӀехьа ваьнна, тхо юхадерзар дезаш вар.
Цхьабакъда сона мух чӀоагӀа ца хьекхаш мо хийтар, ханнахьа вокх станце кхачар дог а доахаш, аз ма йолхха сихагӀа лахка говраш, аьлар.
Говраш лехкачо говраш хьоайир, бакъда, хадданза малхбоаленгахьа хьежар из.
Говраш масса йолхар.
ХӀаьта мух тӀехь-тӀехьагӀа чӀоагӀлора.
Морхилгах, езъенна уллаш, шерлуш, тӀехь-тӀехьагӀа еррига сигале а хьелаеш йола, йоккха кӀай морх хилар.
Кагий лай чоалпаш йолаелар — тӀаккха цӀаьхха йоккхача чоалпашца Ӏомехкар из.
Мух увгӀар, дарз доладелар.
БӀаргацӀацкъам тохача юкъа сигале вӀашагӀъийра лай фордаца.
Долла хӀама къайладаьлар.
«ХӀахьий, барин, — аьнна цӀогӀа техар говраш лехкачо, — ер хьовзам ба: дарз даьннад!..»
Со соалоза кхоллара кӀалхара арахьежар: боади, чӀоагӀа мухи дар.
Шийга са доаллаш санна хеталуш, селла бирса увггӀар мух, лайва хьелаваьлар со а Савельич а, говраш боларагӀа йолхар — хӀаьта уж кастта юхасайцар.
— ДӀа хӀана лаллац Ӏа? — аьлар аз говраш лехкачунга, сабӀарз а денна.
— Сенна лоалл ер? — аьлар цо ше ваьгӀачара тӀера Ӏо а воалаш, сона-м хӀанз а хац вай мичахьа да: никъ а бац, гобаъккха баьде а я.
Со цунга ле волавелар.
Савельича цун гадаьккхар.
— Аьннар ца дар-м дика дац, — йоахар цо эгӀаз а ваха, — воаш сайца хиннача вай юхадахадаларе хьайна чай а менна, сахиллалца вижа улларгвар, дарз а соцаргдар, тӀаккха вай дӀахо а гӀоргдар.
Сел сихденна хӀана хьувз вай?
Саг енача-йодача долхаре-м цаӀ ма дарий!
— Савельич бакъ вар.
Де хӀама дацар.
Лоа чӀоагӀа делхар.
Соалоза юхе лай гув эттабар.
Говраш кортош чу а даха, юкъ-юкъе ага а агаш латтар.
Говраш лехкар гобоахаш лелар, кхы де хӀама ца хиларах танакхаш-хӀамаш нийс а еш.
Савельич борд-бордах лувра, со гобаьккха массанахьа бӀарг кхоабаш вар, нах бахаш йола моттиг, е наькъа белгало сайна бӀаргагора дог а доахаш, бакъда боад а белла хьувзаш дола дарз доацар, кхы цхьаккха хӀама къоастадацар…
ЦӀаьхха цхьа Ӏаьржа хӀама бӀаргаяйра сона.
— ХӀай, говраш лехкар! — аьнна цӀогӀа техар аз, — хьажал: фуй из дӀара Ӏаьржа яр?
Говраш лехкар хьажа эттар.
— Далла ховргда-кх из фуй, барин, — аьлар цо, ший мотте ше хьатӀавоалаш: — ворда хила — ворда а ма яц из, хи хила е хи а ма бац из, хӀаьта хьувш санна-м хет из.
Е борз, е саг хила мег-кх из.
Ца довзача цу хӀаманна дӀатӀалахка аьлар аз, хӀаьта из хӀама цу сахьате тхона духьал доладелар.
Ши минута яьлча тхо сага уллув кхаьчар.
— ХӀай, дика саг! — аьнна, цӀогӀа техар говраш лехкачо.
— Никъ мичаб хой хьона, алал?
— Никъ укхаза ба, со тӀалаттар наькъа така да, — аьлар наькъа тӀа кхийттачо, — хиларах фу пайда ба?
— ЛадувгӀал, мужгелг, — аьлар аз цунга, — йовзий хьона е моттиг?
Бийса йоккхарг йолча мотте со дӀавига карагӀдаргдий хьона?
— Моттиг-м йовзаш я сона — аьлар наькъахочо, — далла ба хоастам, гӀаш а, говраца а, урагӀа а, пхорагӀа а со лийнна моттиг я ер.
Гой хьона ха-оттам мишта эттаб: атта тургва наькъах.
ГӀойле я укхаза сайца а сайца сабар дича, дарз саца а сигале мукъаяла а мег вайна: тӀаккха седкъашца корабоагӀаргба вайна никъ.
Из сагота ца диларо со а маьршвир.
Се даьла кхела дӀакара а венна, ара юкъе бийса яккха дагахьа со хиннача гӀолла, цӀаьхха кадай хьатӀаийккха соалоза тӀа а хайна, наькъахочо говраш лехкачунга аьлар:
— ХӀа, далла ба хоастам, нах баха моттиг гаьна яц, аьттехьа хьа а ерзайийя, дӀалахка Іа.
— Айя, хӀана вода со аьттехьа? — хаьттар говраш лехкачо раьза а воацаш.
— Мича гу хьона укхаза никъ бӀарга?
Хет хьона: говраш наьха я, хомат сай яц, ца латташ дӀалахка.
— Сона говраш лехкар бакъволаш санна хетар.
«ХӀаьта хӀана хет хьона», — аьлар аз, — нах баха моттиг гаьна йаццаш санна?» — «Сона из хет мух цигахьара хьахьекхандаь, — аьлар наькъахочо, — хӀаьта цигахьара хьайоагӀаш кӀура хьаж а кхийтар сона, хов сона юрт гарга йолга».
Цунна ховча хӀамои, селла ира фийлал йолаш из хиларои цецваьккхар со.
Аз говраш лехкачунга лалла аьлар.
КӀоаргача лай тӀа гӀолла хала йолхар говраш.
Цкъаза кӀоага чу эккхаш, цкъа цхьан оагӀорахьа чукхеташ, тӀаккха вокх оагӀорахьа кхеташ, шорттига йодар тха соалоз.
ТалгӀешца хьайнача форда тӀа гӀолла додача кеманна тара яр из.
Савельича минута массаза яла, «оффой» яхаш сох оагӀув беттар.
Кхоллар ӀотӀа а хийца, кетарах а хьаьрча Ӏохайна вагӀа со тхьагӀар вахар дуӀо беча узамои, шорттига йодача соалозои теркаварах.
Сона гӀа дайра. Из гӀа вӀалла диц а лац сона, хӀаьта сай вахарца хинна тамашийна гӀулакхаш аз цунца нийсдича, хӀанзолца а из цхьа хургдола хӀама бакъдеш хьахьекхача санна а хет сона.
Ер дешачо бехк булларгбац сона: хӀана аьлча, вахарца баькккача земах цунна ховш хила мег, из гӀулакх мелла гоама долаш ше вале а, хӀаьта а, цхьацца хила йиш йоацча хӀамаех тешилга сагаца мел тарлуш да.
Эггара хьалха гуча гӀано духьалкхухьача цхьан къоасталуш доацча сурташа бокъонцара дар дагаухараша юстара а даьккхе дӀаувш долча лоаттаме дар хьал а, са са а.
Сона хеталора, дарз хІанз а бирса хьекхаш саннеи, хӀаьта тхоаш лай аренашка гӀолла тинна лелаш саннеи…
ЦӀаьхха коа наӀараш бӀаргаяйра сона, тӀаккха тхоай аьлий коа дӀачувахар со.
Эггара хьалха сона дагадехар фу дар аьлча, ванза ца а ваьнна даьй тхов кӀал со юха цӀаварах, сайна да эгӀазвахар кхерилга а, аьннар ца дар духьа со юха цӀавенав, аьнна, цунна хетар кхерилга а дар.
Саготонца соалоза тӀара Ӏовессар со, хӀаьта дайра сона: геттара чӀоагӀа гӀайгӀане а йолаш сона уйча духьалъера нана.
«ШортагӀа, — аьлар цо сога, — да цамогаш, валла воаллаш ва, цун безам ба хьоца къинтӀеравала».
Кхерамо геттара кӀал а вихьа, нах бувшача цІагӀа дӀачуваьлар со.
Гу сона, меллашха сердало мара яцар цӀагӀа, метта гонахьа гӀайгӀане юхьмараж а йолаш нах латтар.
Со шорттига дӀатӀавода метта, нанас тӀера хӀама хьал а айяь аьлар:
«Андрей Петрович, Петруша цӀавенав, из хьо цамогаш волга а хайна цӀавенав, къинтӀеравала цунна».
Аз Ӏогора а хайна сай бӀаргаш унахочунгахьа дерзадир.
Ер фуд?..
Са даьна меттел, метта уллаш сона бӀаргавайра Іаьржа модж йола, сона сакъердаме бӀарахьежаш улла мужге.
Из фуд а ца кхетадеш, тӀаккха наьнагахьа юха а вийрза аьлар аз:
— Да фуд ер?
Ер-м дади мичав.
Сендухьа эш сона укх мужгечунга сайна вахар даькъал дувцийтар?
— «Бе дац из-м, Петруша, — аьнна жоп делар сона нанас, — ер хьох цӀитилла вола да ва, кулгах барт а баьккхе вахар даькъал дувцийта Ӏа хьайна цунга»…
Со из де раьза хиланзар.
ТӀаккха мужге, меттара хьалъура а ийккха, букъатӀехьашкара диг а хьаэккхийта, массайолча оагӀорахьа из лестаде ваьлар.
Со вада велар… бакъда, маганзар; декъаша хьалдизар цӀа, декъех когаш а тувсалуш, бартал ухар со, цӀийна Ӏамашка лувжар…
Унзарча мужгечо хьесташ тӀавехар со, ер а яхаш:
«Кхера ма кхера, сога вахар даькъалдувцийта тӀавола…»
Унзарленои фуд ца кхетадарои дӀакаралаьцар со…
ХӀаьта цу ханна со сома а ваьлар, говраш сайца латтар; са кулг бе а доаллаш Савельича йоахар сога:
«Хьааравала, аьла: хьакхаьчад вай».
— Мича кхаьчад? — аьнна хаьттар аз бӀаргашта хӀама а хьакхаь.
— Постоялый дворе кхаьчад.
Даьла къахетамах духхьал карта тӀаэттар.
Хьааравала хьайна, сударь, сихагӀа вӀоахле хьайна.
Со соалоза чура хьаараваьлар.
Тхьовра санна чӀоагӀа ца хьекхе а, хӀанз а сацанза дар дарз.
Баьде мел чӀоагӀа яр аьлча, бӀарга белла пӀелг гургбоацаш яр.
Фусам-да коанаӀарга духьалвера тхона, кетара Ӏержа кӀал фонарь а лаьца, цо со готта дале а тоъал цӀенеи, боагача бага сийрдадаьккхаи долча цӀагӀа дӀачуваьккхар.
Пенаца хьалъэхка дадар топи, казакий лакха кийи.
Фусам-да, яикера казак, кховзткъе итт шу хила мегаш, хӀаьта бесах тоавеннеи, гӀойле йоханзеи. а вола мужге вар.
Кхача чубоаллаш дола тӀоаргацилг а дахьаш сона тӀеххьа хьачу а вена, Савельич, цӀи а йийза, хӀаьта миссел чӀоагӀа цӀаккха а эшац аьнна сона хета чай кийчде эттар.
Фусам-да тхона эшача гӀулакхага хьажа валар.
— Никъ хьийхар мичав? — аьнна хаьттар аз Савельичага.
— Укхаза ва, хьа возалле, — аьнна жоп делар сона тӀера Ӏойист а хинна.
Пешка тӀагӀолла техача подвалашкахьа со хьалхьажача, сона бӀаргаяйра Ӏаьржа моджи къегаш бола ши бӀарги.
— ХӀаьта, воше, шелвеннавий хьо?
— Мишта шеллац укх цхьан шийлача гӀовтилгаца!
Кетар-м яр са, санна лочкъадергда из? селхан саррахьа къаракъ дохкачунга кара йиллар-кх: селла шийла хургья моттацар сона.
Цу минута чухь кӀежйоаха самовар а яхьаш хьачувера фусам-да, аз тхоашта никъ хьехаш хинначунга чаь пела мала аьлар, мужге подвала тӀара ӀокӀалваьлар.
Геттара хозача куцера хийтар сона из: шовзткъа шу а хургдолаш, юкъерча дегӀареи гӀийлои волаш, шера белаж а йолаш вар из.
Цун Ӏаьржача можа юкъе кӀай чолгаш даьннадар, кадай доккхий бӀаргаш геттара лелаш дар.
Цун юхь тоъал безаме яр, цхьабакъда, маькара вар из.
Корта гонахьара тесса бар, цунна тӀаювхар еха гӀовтали татарий хачии.
Аз чаь пела кховдадир цунга, цо цох чам а баьккха, бат эзар.
«Хьа возалле, из де йиш яле, цхьа къаракъа пела ле алал сона, чай тха казакий кхача бац».
Аз раьза а волаш кхоачашдир цунна дийзар.
Фусам-дас тархе тӀара шушеи пелеи хьа а ийца цунна дІатӀа а ваха, цун юхьа бӀара а хьажаь:
— АхӀа, — аьлар, — юха а тха мехка кхаьчав хьо!
Мичахьара воалаву хьо дала?
— Са никъ хьехачо, цунгахьа бӀа а тесса, жоп делар кицаца:
— Хаьсий беша лийлар, кӀомалашта зӀок а етташ, йоккхача саго кхера кхессар — бакъда, туллаш тӀехбаьлар из.
ХӀаьта, шун бараш?»
— Фу дергда тха бараша! — аьнна жоп делар фусам-дас цу шоаш мара ца кхетабеча кицай меттаца.
— Сайрина нах ламазе тӀахьехаш гургал тоха деннадар тхо, мозгӀара сесаго тохийтанзар: мозгӀар хьоашалгӀа, йилбазаш кашмашка.
— Саца, воти, — юха аьлар тха цӀенах ваьнна лелачо, — догӀилг а делхаргда, жӀаленускалаш а хургда, хӀаьта жӀале нускалаш хилча, тускар а хургда.
ХӀаьта хӀанз (укхаза цо цӀаькха а бӀа тессар) хьай диг букъатӀехьашка долла Ӏа: хьун-хаьхо лел.
Хьа возалле! Хьа моаршалла!
— Цу дешашца пела хьал а ийца, жӀарг а теха, цкъа къург а баь, дӀамелар цо пела.
ТӀаккха сона сужне а ваха, подвалашта юха тӀаваьлар.
Цу хана сона цхьаккха а хӀама кхетадудаланзар цар бийцача къуй меттах, цхьабакъда, тӀехьагӀа хайра сона цар даь къамаьл, 1772-ча шера хиннача бунтал тӀехьагӀа, хӀаьта мара тийна боацча Яикерча бӀун гӀулакха хьакъехьа хиннилга.
Савельич чӀоагӀа раьза воацашо ладувгӀаш вар.
Из тешам байна бӀарахьежар цкъа фусам-даьнеи тӀаккха тхона никъ хьехаш хинначоаи.
Постоялый двор юстара, шаьрача ара, нах бахача моттига гаьна дар хӀаьта гӀаьрхой сецаш йолча моттигана чӀоагӀа тара а дар из.
Бакъда, кхы де хӀама дацар.
Наькъа дӀахо гӀолга вӀалла дагадоха йиш йолаш а дацар.
Савельич сатем байна хьувзарах са чӀоагӀа сакъердалора.
ХӀаьта цу юкъа, со бийса яккхарна паргӀата а ваьнна дӀаьхача гӀанда тӀа вижар.
Каста дерригача цӀено а набара «хар» доладир, хӀаьта со, велча мо, тхьайсар.
Ӏурра, тоъал га а гайна, со сомаваьлча дуӀа дижа бӀаргадайра сона.
Малх къегар.
БӀарг ма кхоачча йоккхача ара бӀаргаш тӀа ца локхалу тӀоа хинна уллар лоа.
Кхыметтел Савельича а къовсам баккха ца безаш, массаза санна, цун а мах бувца отта ца везаш, — селла лоадамбоаца мах мара баккханзар тхогара фусам-дас, хӀаьта цу дешо Савельича керта чура цӀендаь дӀа а даьккхар селхан из царех тешам байна хилар.
Тхоашта никъ хьехаш хиннар хьатӀа а вийха, цо тхоашта даьчоа баркал аьлар аз, хӀаьта Савельичага къаракъана ах сом ле цунна аьлар.
Савельича хьажаюкъе шод беллар.
Къаракъана ах сом! — аьлар цо, — сенна лу из?
Ӏа Ӏайха постоялый дворе из хьавоалаварах лу из?
Да-м хьай хьашт дар дерг ма дий Ӏа: вайга совдаьнна ах сомаш-м дац.
Массанена а Ӏа къаракъа дӀателе — дукха ха ялалехьа хье а моцал лергва хьо.
Са Савельичаца къувса йиш яцар.
Ахча, аз цунна деннача дешах, дизза цун доалахьа дар.
ХӀаьта а сона чӀоагӀа хала хетар, нагахьа мо хиннача хьовзама кӀалхарваьккхавеце а, безаме доацача гӀулакха кӀалхара мухха а се ваьккхача сага юха гӀулакх де сай йиш ца хилар.
— Мегаьд, — аьлар аз саббарагӀа, — нагахьа хьай ах сом дала безам беце, хьаяккха цунна са барзкъех цхьа хӀама.
Сов шийла ва из гӀирса.
ДӀале цунна са пхьагалий кетар.
— Бехк ма бе, дукхавахарг, Петр Андреевич! — аьлар Савельича.
Сенна еза цунна хьа пхьагалий кетар?
Цу жӀале-м эггара хьалха тӀатехаьчача мотте къаракъах йохкарг ма йий из».
— Из, къаьнашк, хьа гӀайгӀа е езаш гӀулакх дац, — аьлар са цӀенах ваьнна лелачо, — аз из къаракъах йохке а, ца йохке а.
Укхан возаллес сона ший белаж тӀара кетар лу: цу гӀулакха цунга аьлан мукъа а ба, хӀаьтахьа дар лаь гӀулакх да, — къовсам ца бахари аьннар дари!
— Даьлах кхерац хьо, гӀаьрхо! — аьлар цунга Савельича, эгӀаз а ваха.
— БӀарга ма гой хьона, бер хӀанз а хьисап доацаш хилар, хӀаьта хьо раьза ва из мустве, из дог цхьалха хиларах.
Хьона сенна еза аьлан кетарг?
Хьона-м хьатӀа а хошарг мичай из, цу хьа наӀалт хиннача белаж тӀа.
— Дукха хьаькъале хила ма гӀерта, — аьлар аз Савельичага, — укх сахьате хьая укхаза кетар.
— Даьла, хьо воккха ва-кх! — аьнна узам бир са Савельича.
— Пхьагалий кетар-м цӀенна ма йий!
МоллагӀча сага мукъагӀ луялар, ер-м чӀормаваьннача къаракъ меларга ма лой!
ХӀаьта а пхьагалий кетар хьакхаьчар.
Мужге циггача из тӀаювха эттар.
Боккъала дар аьлча, кхыметтел сона а къийенна йола кетар, цунна кӀезига готта яр.
ХӀаьта а цо из, ваьлла, хьатІайийхар, овнашка гӀолла эккха а эккхийташ.
Савельич низткъа висар мухь ца боалаш, овнашка гӀолла таьш лелхаш шийна хезача.
Вож геттара чӀоагӀа раьза хиннавар аз деннача совгӀата.
Цо соалозага кхаччалца со накъа а ваьккха, лохха сужне а ваха аьлар:
«Баркал хьона, хьа возалле!
Дала йоал йойла хьона хьа камаьршал бахьан долаш.
Дуне мелд дицлургдац сона хьа совгӀат».
Из ший оагӀорахьа дӀавахар, хӀаьта со, Савельича хинна халахетар теркал а ца деш, дӀахо вахар, дукха ха ялалехьа сона селхан хинна дуӀа а, сайна никъ хьехаш хиннар а, пхьагалий кетар а, — шедарг дицделар.
Оренбурге кхаьчача, воддашехьа а инарал волча вахар со.
Сона бӀаргавайра лакхача дегӀара а волаш, хӀаьта къоанало хӀаьтте а букар а верзаваь вола къонах.
Цун дӀаьха кӀозалаш геттара кӀай дар.
Къаьнача бесазаяьннача мундиро Анна Иоановна ханара тӀемахо дагавохийтар, хӀаьта цун къамаьлаца чӀоагӀа немций метта оаз а хоалора.
Аз сай даьгара письмо дӀаделар цунга.
Цун цӀи ма яьккха а, сихха сона бӀарахьажар из:
«Са даьла! — аьлар цо.
— Дукха ха яц-кх, сона хеташ, Андрей Петрович хӀанз хьа ханнара хинна, хьайла хӀанз, мел воӀ кхийнав!
Ха яӀ-кх ха!»
Письмо хьа а даьста, юкъ-юкъе шийна дагадехар а кхоссаш, ладувгӀачоа хозарг а долаш деша эттар из.
«Милостивый государь Иван Карлович, со тешаш ва хьа тӀехвозаллена»…
е фу церемони я хӀанз?
Тфу, эхь а мича хет цунна-м!
Бакъда, дисциплина-м керттера гӀулакх да, хӀаьта а ишта яздеш хул къаьнача новкъостага?… «хьа тӀехвозаллена дицдена хург ца хиларах»… ахӀа… «а… тӀаккха… веннача фельдмаршалца Мин… тӀема… тӀа… иштта… Каролинкана а»…
ХӀахьий, вошилг! хӀанз а дагадоагӀал укханна хьалха оаха леладаь сакъердамаш?
«ХӀанз гӀулакхах…
Хьо волча сай воӀ»… ахӀа… «кӀарцхалаш доахкача бе воаллаве»…
Фу яхилга? — аьлар цо юха а согахьа хьа а вийрза.
— Из яхилга да, — аьнна жоп делар аз мамогга дукхагӀа гунахьа доацача бесса хила а гӀерташ, — хьамсара лелаве, сов тӀех шиш ма лоаттабе, кортамукъал дукхагӀа ле, кӀарцхалаш доахкача бе воаллаве, яхилга.
— АхӀа, кхет со… «кортамукъал а ма ле цунна»… мичара, кӀарцхалаш доахкача бе яхилга из хиннадац…
«Укханца… Цун паспорт»…
Мичад из?
ХӀа, ер да… «Семеновски полке яздаь»…
Дика да, дика да: деррига а кхоачашдергда.
«Бокъо лург ма йий Ӏа, чинаш а ца дувцаш, хье мархӀа волла а… къаьнара новкъостийи, доттагӀийи» — хӀа! эггара тӀехьа а кхийтар хьона… иштта кхыдараш а, кхыдараш а…
ХӀа-хӀа, кӀант, — аьлар цо письмо дийша а дийша, са паспорт дӀаюстара а дилла — дерригаш а кхоачашдергда: хьо эпсар а волаш вохийтаргва полке, хӀаьта, хьай ха йоа ца ярна, хьо кхоанне а Белогорскен чӀоагӀалене гӀо, цига капитан Миронова команде хургва хьо, из дика а хьоаме а саг ва.
Цига бокъонца долча гӀулакха тӀа хургва хьо, дисциплина а Ӏомаергья Іа.
Оренбурге Ӏа де хӀама дац, гӀеттий вахар зена да зӀамигача сага.
ХӀаьта тахан обед Ӏа се волча дар дех аз».
«ТӀехь-тӀехьагӀа халагӀа ма хулий укхаза-м! — хийтар сона са-сайца наьна керахьа воллашехь а денз хӀана хиннавац аьнна, гварде сержант се хилара фу пайда баьннаб сона?
Мичахьа кхаьча хьувз со?
Киргиз-кайсацки аренашка уллача юстарча чӀоагӀалене!..»
Андрей Карлович волча обед дир аз, тхоашца кхоалагӀа цун къаьна адъютант а волаш.
Немцашка бола хӀаман кхом хилар дар цун истола тӀа доал деш, хӀаьта цо, хетарах, наггахьа ший чен тӀа сов хьаша бӀаргавовр из кхераш хилар а дар мотт сона кӀезига-дукха, цо гарнизоне со селла чехка дӀавахийтар а.
ШоллагӀча дийнахьа инаралга моаршал а денна, се хьожаваьча дӀаваха араваьлар со.
Корта III
ЧӀОАГІАЛЕ
Тхо чӀоагӀалене дахаш да,
Юаш маькх, молаш хий.
Тхоай шун тӀа баьхкача
Уж бирса моастагӀий
Той дергда хьаьшашта,
Йоккха топ юзаргья.
Салтий илли.
Хьалхарча заман нах ба, са да.
Белогорски чӀоагӀале Оренбургана шовзткъа верст гаьна яр.
Яикан чӀоагӀа хьекхаь болча берда тӀа гӀолла бодар цига бода никъ.
Хих хӀанз а ша баьбацар, хӀаьта цун даша хьисапера талгӀеш, кӀайча лайво хьеладаьча цхьатаррарча бердашта юкъе гӀайгӀане Ӏаьржа гора.
Царел тӀехьашка киргизий аренаш ухкар.
ДукхагӀа долча даькъа гӀайгӀане йолча уйлашта чувелар со.
Са башха безам тӀабодаш дацар гарнизонера вахар.
Сай хургволаш волча хьакима, капитана Миронова сурт сайна духьал оттаде гӀертар со, хӀаьта сона хеталора шиш болаш цӀимхара воккха саг из волаш санна, ший гӀулакхал совгӀа цхьаккха кхыча хӀаман хьашт а доацаш, хӀаьта иштта цхьа лоадам боаца хӀама бахьан лаьца чу а велла хи тӀеи маькха тӀеи со Ӏохоаве кийча волаш вола.
Цу ханна баьдъерза йолаелар.
Тхо тоъал сиха долхар.
— ЧӀоагӀалене дӀакхача гаьна йолий-теш? — аьнна хаьттар аз сай говраш лехкачунга.
— Гаьна яц, — аьлар цо.
— Гой, дӀа-а бӀаргагу.
Массанахьа а дӀа-са хьежар со, тӀема чӀоагӀаленаш, гӀалаш, валаш бӀаргайовр догдоахаш, цхьабакъда, гобаьккха ахкаех яь карт йола цхьа юртилг йоацар, кхы хӀама бӀаргадовнзар сона.
Цхьан оагӀорахьа кхоъ е биъ аьла хол багӀар, нийсса ахаш лайво хьела а даь, шоллагӀчахьа, букар а яха, хьайра ягӀар, маьлхара чуохкаденна ткъамаш а долаш.
ЧӀоагӀале мичахьа я? — аьнна хаьттар аз, цец а ваьнна.
— Айя, ер я-кх, — аьлар говраш лехкачо, юртилгахьа пӀелг а хьекха, цу дешаца тхо цу юртах чу а делар.
КоанаӀарга сона бӀаргаяйра къаьна йола чона йоккха топ, улицаш готта а гоама а яр, цӀенош лохига а дукхагӀа дараш ча тӀатеха а дар.
Аз коменданг волча гӀо аьлар, хӀаьта, минута яьлча айеннача моттиге даьча ахкай цӀеношта хьалхашка юхасецар соалоз, ахкаех даьча киназа юххе дар уж цӀенош.
Саг ванзар сона накъа.
Ото чу дӀачу а ваьнна, юкъерча цӀен ниӀ хьайийлар аз.
Къаьна инвалид, истола тӀа Ӏо а хайна, баьццарча мундира пхьоша сийна пахашк туллаш воаллар.
Аз со венилга дӀахайта аьлар цунга.
«Хьачувала хьо, — аьлар инвалидо, — тхабараш цӀагӀа ба».
Хьалхарча Ӏаьда-лах цхьалхадаьккха долча цӀенача цӀагӀа дӀачуваьлар со.
Саьнгга пхьегӀаш чуйола ишкап латтар, пенах хьалъэлла эпсарий диплом уллар, кизга техача рама чу а доаллаш, цунна юххе шоай хозалла бӀаргагуш дар Кистрини, Очакош яхари, хӀаьта иштта нускал харжари, циск дӀадоллари хьахьокхаш дола сурташ.
Кора юххе хайна ягӀар йоккха саг, дегӀ дӀоахдерг а тӀаювхаш, керта тӀа кортали а туллаш.
Эпсарий мундир тӀаювхаш волча бӀарг байнача къоанолга кулгаш тӀа а хьоарчадаь латта таьш лусташ йоаллар из.
«Фу деза хьона?» — аьнна, хаьттар цо ший болх саца а ца социйташ.
Аз жоп делар се гӀуллакхе а венав, хӀаьта иштта из доагӀаш хиларах, господин капитан волча а венав, аьнна.
Из дош оаллашехьа а цох комендант а тарвенна дӀатӀавийрзар со бӀарг байнача къоаночоа, цхьабакъда, аз де чӀоагӀдаьча къамаьла юкъе ийккхар фусам-нана.
«Иван Кузьмич цӀагӀа вац, — аьлар цо, — мозгӀар Герасим волча хьоашалгӀа вахав из, башха дац хьона из-м, со я цун цӀен-нана.
Тхоаш дезар а, тхоайцигахьо вар а дех оаха.
Ӏоха хьо».
Цхьан йоӀага кхайка а кхайка, урядник хьавеха аьлар цо.
Къаьнашк, алхха ший цхьан бӀаргаца, безаме сона бӀарахьежаш вар.
«Хатта мегаргдий аз» — аьлар цо, — малагӀча полке хиннав хьо гӀуллакх деш?
Аз цунна хар дийзаьчоа дух тӀа ваьккхар из.
«ХӀаьта хатта мегаргдий аз, — йоахар цо дӀахо а, — гвардера хьа а ваьнна, гарнизоне фу бахьан долаш воагӀа хьо?»
Хьакимашта ишта бакъахьа хетар из, аьнна жоп делар аз.
«Хетаргахьа, гварде эпсара тоам боацаш дола гӀулакх даь хургда Ӏа» йоахар юхасаца безам боацача хаттараш дечо.
— «Тоъаргда хьона, дита пайдан доацараш, — аьлар цунга капитана сесага, — бӀаргагаций хьона наькъа вена зӀамига саг кӀаьдвеннилга, хьо хьашт долаш вац из… (хьалаца уж кулгаш нийсагӀа…)
ХӀаьта Ӏа, — аьлар цо дӀахо, сона хьатӀа а йийрза, — сагот ма де, укх тха эриара чукхессавар, аьле.
Хьол хьалхагӀа а ихаб, хьол тӀехьагӀа а ухаргба.
Вахаш-текъаш дӀаӀамаргва хьо.
Ер пхелагӀа шу да-кх саг вер бахьан долаш Швабрин Алексей Иваныч укхаза хьахьожаваь.
Далла ховргда из малагӀча къино тувлаваьвар.
Из, ма гой хьона, цхьан поручикаца городал ара вахар, шоашца товраш а ийца, тӀаккха дӀа фу де воал хьо, шоайла вӀаший Ӏетта болабенна хиннаб, Алексей Иваныча поручикана Ӏеттай, кхыметтел ши теш а волаш!
Фу дергда хӀаьта?
Къина-м говз мичав».
Цу минуте хьачуваьлар урядник, къона, хозача дегӀара казак.
«Максимыч, — аьлар цунга капитана сесага.
— Господин эпсара квартира къоастае, цӀенагӀа яр».
— «ЛадувгӀаш ва, Василиса Егоровна, — аьнна жоп делар урядннка.
— Иван Полежаев волча хьожавича бакъахьа веций укхан возалле?»
— «Оапаш ба уж, Максимыч, аьлар капитанша, — «Полежаев волча-м ишта а готта я, из са кьаша а ва, хӀаьта из тхо ший хьакимаш долга ховш а ва.
Господин эпсар хьожаве…
Фу яр хьа цӀи? Петр Андреевич?
Петр Андреевич, Семен Кузов волча хьожаве.
Цу мошенникас ший говр са хаьсий-беша чухийцар.
ХӀаьта, Максимыч, кхы хӀама дий цига гӀолла?»
— Далла ба хоастам, кхы цхьаккха а хӀама дац, — аьлар казако, — алхха капрал Прохорови Устинья Негулинаи вӀашагӀа-м лийтаб бане, дӀайхача хина бога къайса.
— Иван Игнатьич! — аьлар капитана сесаго бӀарг байнача къоаночунга.
— Прохоровахи Устиньяхи бакъ малав, харц малав къоастаделахь.
ХӀаьта шиннена а наказни а тохалахь.
Жи, Максимыч, волле, даьла ва хьоца.
Петр Андреевич хьай квартире дӀавугаргва хьо Максимыча.
Аз Ӏодика йийцар.
ЧӀоагӀален йистте, хина лакхача берда тӀа дагӀача цӀагӀа воалавир со уряднико.
ЦІеношка аханахьа Семена Кузова дезал бахар, вож ах сона хьожадир.
Юкъ а елла дийкъача тоъам хиллал цӀенеи, цхьалхадаьккхаи долча цхьан цӀенах латтар из.
Савельич цу цӀенна доал де волавелар, со готтигача корах арахьежа эттар.
Сона хьалхашка сагота шаьра аре уллар.
Дехьа оагӀорахьа массехк цӀалг дагӀар, улица наькъа тӀа, тилча мо, лелаш массехк котам яр.
Ний бе а йоаллаш уйчен тӀа лаьтта къаьна кхалсаг хьакхарчашка кхайкаш яр, хӀаьта цар чӀоаггӀа Ӏимадаш юхайора йаккхача сагага.
Гой, хьайла малагӀча метте дӀаяхьа езаш хилар со сай къона ха!
ГӀайгӀано лаьцар со, кора юхера хьа а ваьнна, пхьор а ца дуаш Ӏовижар со, цу деша раьза воацаш, сабӀарз а денна е къамаьл сайга деш Савельич воаллашехь а:
«Даьла, хьо воккха ва-кх, вӀалла хӀама даа а мича туг.
Фу аргда-хьогӀ нанас, нагахьа санна бер цамогаш хуле?»
ШоллагӀча дийнахьа Ӏурра, хӀа аьнна, барзкъаш тӀадувхаш со воаллашехь а, ниӀ хьа а йийла со волча хьачуваьлар лохача дегӀаро вола Ӏаьржеи геттара ийрчеи юхь а йолаш вола къона эпсар.
«Бехк ма баккхалахь сох, — аьлар цо сога фрацузски меттала, — иштта хийцца хьакхашта хье волча хьоашал тоха со чуварах.
Селхан хайнадар сона хьо венилга.
Эггара тӀехьа а кхы Ӏе ца луш, селла чӀоагӀа догъэттар са сага юхь бӀаргаго.
Цхьа кӀезига ха укхаза вахаш яьккхачул тӀехьагӀа кхетадергда Іа из».
Сона хайра, латар бахьан долаш гвардера вайта эпсар из хилар.
Оаха цу сахьате хьоашал техар.
Швабрин Ӏовдал воацаш саг вар.
Цун къамаьл иреи, сакъердамеи дар.
Цо боккхача сакъердамца хьабовзийтар сона коменданта дезал, кхело вена со чукхесса йола цун общество, мохк.
ЦӀенача дагахьа велаш вар со, коменданта юкъерча цӀагӀа мундир тегаш ваьгӀа инвалид хьачу а вена, Василиса Егоровнай цӀерах царцига обед де се дӀавехача хана.
Швабрина а соца ва безам хилар.
Коменданта цӀенна тхо гарга гӀертача, майдилга тӀа тхона бӀаргабайра цхьа ткъаьх саг къаьна инвалидаш, йӀаьха кӀажараш а йолаш, кхаьсаьна кийнаш а тохкаш бар уж.
Уж нийсбаь мугӀарагӀа дӀаоттабаь латтар.
Царна хьалхашка комендант латтар кадай а волаш лакхача дегӀара воккха саг, тӀатуллаш бус тулло кий яр, тӀаювхаш китай аба яр цунна.
Тхо бӀарга а дайна, тхона хьатӀавера из, хӀаьта тхога массехк безаме дош а аьнна, юха а команда яла эттар.
Тха цар Ӏомабалара бӀарахьажа юхасовца безам хиннабар, цхьабакъда, цо тхогара дийхар тхо Василиса Егоровна йолча дӀагӀолга, ше а тхона тӀеххь-тӀехьа воагӀаргва а аьлар.
«ХӀаьта укхаза хьажа, — тӀатехар цо, — шоана хӀама а дац».
Василиса Егоровнас чӀоагӀа безаме тӀаийцар тхо, хӀаьта соца из тхо бӀаь шера довзаш хилча мо яр.
Инвалиди, Палашкеи шу оттадеш боахкар.
«Ма чӀоагӀа уж Ӏомабе эттар тахан, са Иван Кузьмич! — аьлар коменданта сесага.
— Палашка гӀо, хьачувеха барин, обед де.
Айя, Маша мича йола?»
Цу ханна хьачуяьлар барайтта шу дола йоӀ, герга юхь а йолаш, цӀе бос а болаш, ший лаппе доагаш долча лергашха тӀехьашка шаьрбаь юхахьакхаь сийрда-ӀажагӀа корта а болаш яр из.
Хьалха бӀаргаяйча, со из башха езаш хиланзар.
Хьалххе а сайна хетаденнача хӀаманна бӀарахьежаш вар со цунна: Швабрина сона йийцаяр Маша, капитана йоӀ, из йоккха Ӏовдал я, яхаш.
Марья Ивановна цхьан саьнга тегар де хайра.
Цу хана борщ хьаоттайир.
Василиса Егоровнас мар бӀарга а ца вайна, шозлагӀа а Палашка яхийтар цунга кхайка.
«ДӀаала бӀаринга: хьаьший хьога хьежаш багӀа, борщ шеллу, далла ба хоастам, уж Ӏомабелга-м дӀагӀоргдац, кхувргда царга из цӀогӀа детта-м».
БӀаргбайна къоано шийца а волаш, дукха ха ялалехьа вена кхаьчар капитан.
— «Фуд е Ӏа леладер? — аьлар цунга сесага.
— Шу Ӏооттадаь кукалий ха ма йий, хӀаьта хьо хьавийха довла а магац».
— «ХӀай, хозий хьона, Василиса Егоровна, со гӀулакха тӀа хиларах мукъавоацаш хиннав: салтилгаш Ӏомабеш ваьллав со».
«Тоъаргда хьона! — аьлар цунна духьал капитана сесага.
— Алхха салтий Ӏомабелга мара кхы деш хӀама дац: царчох а гӀулакх хилац, хӀаьта хьона хьайна а цох хӀама хац.
Воллача цӀагӀа Ӏо а хайна, далла гӀулакх а деш хьо вагӀаре дикагӀа дар.
Деза хьаьший, жи, хьадувла, хьатӀаховша истола гонахьа».
Тхо обед де хайшар.
Василиса Егоровна, цхьанна а минута ца соцаш, сога хаттараш деш яр: са даьй малаш ба, дийна бий уж, бахаш мичахьа ба, боахам фуб?
Са даь кхобӀаь ахархо хилар дӀахезача, «атта дий из! — аьлар цо, — ба-м боаб укх дунен тӀа бӀаьхий нах!
ХӀаьта тха-м Палашка яхача йиӀий цхьа са доацар дац, хӀаьта а, далла ба хоастам, даха-м дах тхо.
ЦаӀ ба-кх хьовзам: Маша, из маьре гӀорг хинна йоӀ я, хӀаьта поартал фуй цун?
Нийлха яьхк, нув, шай ахча (гешт делахь даьла?), шийна бане яха.
Дика дар, нагахьа санна, хоза бакъахьара сага нийслоре-м, вешта, яллалца маьре а ца йодаш, йоӀ йолаш ягӀа езаргья-кх цун».
Со бӀарахьежар Марья Ивановнайна, из еррига цӀийелар, кхыметтел бӀаргех даьнна хин тӀадамаш а лийгар оаркхилга чу.
Сона къахийтар цох, хӀаьта из хабар хувцарна сухал а бир аз.
«Сона ма хазаьдий, — аьлар аз, башха цига доагӀаш доаццашехь а, — шун чӀоагӀаленна тӀагӀорта кийчлуш башкирцаш ба, аьнна!»
— «Хьангара хазаьд хьона из?» — аьнна хаьттар Иван Кузьмича.
— Сона Оренбурге дийцадар из ишта, — аьнна жоп делар аз.
«Дош доацар да из, — аьлар коменданта.
— Тхона цох цхьаккха хӀама ца хоза дукха ха я.
Башкирцаш — кхерабаь нах ба, хӀаьта киргизаш а ба човхамца Ӏомабаь.
Ма кхера хьо, тхона-м тӀагӀортаргбац хьона, хӀаьта нагахьа санна тӀагӀорте, аз итт шера меттабоагӀаргбоацча а боахаргба уж».
— «Унзара хетаций хьона, — аьнна дӀахо дир аз къамаьл капитана сесагага, — селла кхерамаш тӀалаттача чӀоагӀален чу Ӏе?»
— «Ӏамай со, — аьнна жоп делар цо.
— Ткъо шу да укхаза полкера тхо хьадахкийтаь, дала ма дахьалда, ма чӀоагӀа кхерар со цу кераста боацача, вий яхаргех!
Цар кийнаш бӀарга йов цар деш дола таташ хаза мара ма дезацар, теший хьо, со дог а лоацаденна йиса!
ЧӀоагӀаленна юхе гӀолла тийшаболх бахаргаш лел, аьнна, тхоашка ала баьхкача, се яггӀачара дӀа-са хьовргйоацаш — селла хьакхашта яьннай со хӀанз».
— Василиса Егоровна тӀехъяьнна майра кхалсаг я, — аьнна курра белгалдаьккхар Швабрина.
— Иван Кузьмича тешал дергда цу деша.
— ХӀа-а, хозий хьона, — аьлар Иван Кузьмича, — кхалсаг-м зовзачарех яц.
— ХӀаьта Марья Ивановна? — аьнна хаьттар аз,— хьо мо майра йий из?
— Маша майра йий ях Ӏа? — аьнна жоп делар цун нанас.
— Мичара, Маша зовза я.
ХӀанзолца а топа тата хазийта йиш яц цунга: еррига оага а еле дӀайоал.
Ши шу хургда из, со яь шу дездеча хана Иван Кузьмича дагалаьцадар тхоай йоккха топ етта, аьнна, сов чӀоагӀа кхераяларах, е са кхокхилга, яла а енна къемат ден чу яха сахьат даханзар.
Цу хана денз йитай оаха кхы ца етташ из наӀалт хинна йоккха топ.
Тхо истола тӀара гӀайттар.
Капитани, цун сесаги бувша бахар, хӀаьта со Швабрин волча вахар, еррига сайра цунца дӀа а йихьар аз.
Корта IV
ЛАТАР
Хьа а вайя, нийсвеле хьо дӀаотта.
Тур гургда хьона, хьай дегӀах аз мишта Ӏотт!
Массехк кӀира даьлар, хӀаьта Белогорски чӀоагӀален чура са валар лоалургдолаш хинна ца Ӏеш, кхыметтел безаме а хилар.
Коменданта цӀагӀа гаргара саг санна тӀаийцавар со.
Мар а, сесаг а дӀика гӀулакх долаш нах бар.
Салтечун берех эпсар а хинна дӀаваха Иван Кузьмич дукха дешанза а, хъакхашта а, тешаме а, камаьрша а саг вар.
Цун еесаг цунна доал деш яр, хӀаьта хӀама башха ца хетташ йолча цун оамалца из товш а дар.
Василиса Егоровнас гӀулакхацара дешаш а ший цӀен чура дараш санна лоархӀар, хӀаьта ший цӀенна дечча бесса ерригача чӀоагӀаленна а доалдора цо.
Марья Ивановнас сох къехкаш хилар кастта дитар.
Оаха хьоашал техар.
Дика хьаькъал а долаш, моллагӀа хӀама довза а довзаш йола йоӀ из хилар гучадаьлар сона.
Мишта тов а ца ховш, со чӀоаггӀа тайра цу дикача дезалца, кхыметтел, Василиса Егоровнайца бокъо йоаца гӀулакх а леладеш, цунца тайна ва, аьнна, Швабрина доаца хабар арадаьккхача, Иван Игнатьевичаца бӀаргбайнача гарнизона поручикаца а, хӀаьта из вӀалла бакъ хила йиш йолаш а дацар, бакъда, Швабрин цу гӀулакха сагота а вацар.
Сох эпсар ваьвар.
ГӀулакх хала дацар сона.
Дала ше лораеш йолча чӀоагӀален чу хьожаш саг а вацар, Ӏомадеш хӀама а дацар, кхыметтел латташ ха а дацар.
Коменданта, ший безам хилча, наггахьа ший салтий Ӏомабора, цхьабакъда, царна массанена а аьтта оагӀув малагӀа ба, аьрда оагӀув малагӀа ба хайтара хӀанз а дӀатӀакхача могаш вацар из.
Швабринга массехк французий книжка дар.
Со деша ваьлар, хӀаьта литературацара безам сома а баьлар са.
Ӏурра-Ӏура дешар аз, маӀан де гӀертар, хӀаьта цкъаза стихаш язъе а хьожар.
Обед, массаза а хӀана дац, аьнна, комендант волча дора аз, дукхагӀа йолча хана царцига дӀахьора денах юхейиса ха а, хӀаьта саррахьа цкъаза мозгӀар Герасим воагӀар цига ерригача чӀоагӀален чу хинна керда хӀама эггара хьалха ховш а доаржадеш а йола ший сесаг Акулина Памфиловна шийца а йолаш.
Ха дезаш ма дий сои, А. И. Швабрини хӀара денна вӀашагӀкхеташ хилар, цхьабакъда, хӀара сахьат массаза дала кӀезигагӀа дезар сона цо деш дола къамаьл.
Коменданта дезалех цо массаза а беш бола бегаш сона чӀоагӀа гоама бар, къаьстта Марья Ивановнах цо деш дола Ӏоттараш.
Кхыйола общество яцар чӀоагӀалене, хӀаьта со-м кхыяр езаш а вацар.
Хургда яхаш дале а, башкирцаш гӀовтташ бацар.
Тха чӀоагӀаленна гонахьа чӀоагӀа сатийна яр.
Бакъда, сатем боабир цӀаьхха эттача гӀулакхо.
Аз хьалххе а ма аьннадарий шуга, се литератураца болх беш хилар.
Цу ханага диллача, сога дуденна йоазош тоъал дика дар, хӀаьта Александр Петрович Сумароков, массехк шу даьнначул тӀехьагӀа, уж чӀоагӀа хестадеш вар.
Цкъа цхьа иллелг яздуделар сога, со се раьза а волаш.
Ховш ма дий хӀамаш язъеш бола нах цкъаза хьехам бар дех оаха яха дош хьалха а тувсаш, ше язъяь хӀама хоастаергйола ладувгӀархо лохаш хулга.
Цу тайппара, сай иллелг юха а яздаь Швабрин волча дихьар аз, из цаӀ мара вацар ерригача чӀоагӀален чу а язъяьчун мах бе могаргдолаш.
ЗӀамига дешахьалхе се аьнна ваьнначул тӀехьагӀа, аз кисара сай тетрадь хьа а даьккха, Ӏойийшар цунна е стихаш:
Безама уйлаш хӀалакьеш,
ГӀерт со хьамсаръярг йицъе
Айяхь, Машах со ва удаш,
Дагакхоаб аз кхачар мукъале.
Бакъда, сох есар даь хьа бӀаргаш,
Даиман сона хьалхашка да,
Са хьовзадаьд са цар чӀоагӀа,
Боабаьб беррига са сатем.
Хьо, яйза согар сагто,
Хила, Маша, сох къахеташ,
Со укх бирсача ва даькъе волга,
Хьайх са доаллаш волга ховш.
— Мишта хет хьона ср? — аьнна хаьттар аз Швабринга, сайна яланза яргйоацача йоалага мо, цо из могаярга са а тувсаш.
Бакъда, дукхагӀа йолча хана тоама озабезам беш хиннача Швабрина геттара чӀоагӀа со эгӀаз вугаш, хоадам боллаш хьааьлар са стих дика яц, аьнна.
— ХӀанай из ишта? — аьнна хаьттар аз цунга, се цо аьнначоа раьза ца хилар къайла а хьош.
— Из ишта да, — аьнна жоп делар цо, — са хьехархочоа Василий Кирилыча Тредьяковскена мара язъе могаргдолаш уж стихаш йоацандаь, цун безамбаара куплеташта сона уж чӀоагӀа тара а хетандаь.
Укхаза согара тетрадь дӀа а ийца, беш вӀалла а къахетам а боацаш. къоастамбе волавелар из хӀара стихана, хӀара деша, эггара чӀоагӀагӀа Ӏоткъам хургболча тайпара со футтара а веш.
Сона из лоадаланзар, тӀаккха, цун бера сай тетрадь хьа а даьккха, аьлар аз, дунен тӀа вахаш йоаккхача хана сай йоазош кхы дӀахьокхаргдац аз хьога, аьнна.
Цу са кхерамах а велавелар из.
«Ховрг ма дий вайна, — аьлар цо,— Ӏа хьай дош кхоачашдой, стихаш язъерашта ладувгӀархой ма эший, обед деча хана Иван Кузьмичана къаракъа графинг эшаш хиларах тарра.
ХІаьта из мала я, из Маша, хьамсара шокъи, гӀайгӀеи Ӏа елхаеш йола?
Марья Ивановна йолий-теш из?»
— Хьа гӀуллакх дац из, — аьлар аз хьажаюкъе шод а белла, — из моллагӀа Маша яле а.
Хьона хетачунца а, хьона ховчунца а хьашт дац са.
— ХӀай-хӀай!
Дегала стих кхоллархои сабаре везарги! — йоахар дӀахо а Швабрина, тӀехь-тӀехьагӀа со дукхагӀа эгӀаз а вугаш,
— хӀаьта ладувгӀал доттагӀа хьехамга: нагахьа санна хьай ка ялар дезе, аз даь во да хьона, иллешца хӀама де ма гӀерта.
— Из фу яхилга да?
Дашхал сона из.
— Раьза хинна доашхаргда.
Из да, нагахьа санна, Марья Мироновна маьркӀажийга Ӏа хьийххача ахар хьайна дезе, цу хьамсарча стихашта меттел, Іа цунна ши гӀалкха ле, яхилга.
Са цӀий хьайра.
— ХӀаьта хӀана хет хьона из ишта? — аьнна хаьттар аз, сайна чура эгӀазал низткъа юха а къувлаш.
— Сона из ишта хет,— аьлар цо чӀоагӀача футтаронца, — цун оамал а. Ӏаьдал а земаца дайза се воландаь
— Оапаш бувц Ӏа, мерзавец, — аьнна цӀогӀа техар аз эгӀа а ваь, — эггара эхь дайнача тайпара оапаш бувц Ӏа.
Швабрин юхьа тӀара эргаваьлар.
«Из иштта дусаргдац хьона, — аьлар цо са кулг тоӀа а даь.
— Сона сатисфакци лургья Ӏа».
— Мегаьд, хьа безам болча хана! — аьнна жоп делар аз, гӀад а ваха.
Цу минута со кийчавар ваьрда из пархинг ваккха.
Со цу сахьате Иван Игнатьевич волча вахар, маха бе а боаллаш воаллача тӀакхаьчар со цунна: коменданта сесаго тӀадилларах, Ӏанна докъадаь жӀале нускалаш тӀиргах тоссаш воаллар из.
«А, Петр Андреевич! — аьлар цо со бӀарга а вайна, — марша воагӀалва хьо!
Мишта венав хьо укхаза? МалагӀча гӀулакха венав, хатта мегаргдий?»
Лоаццигача дешашца аз цунга дӀадовзийтар Алексей Ивановичаца се ийгӀалга а, хӀаьта Иван Игнатьевичага сай секундант хилар айса цунгара дехилга а.
Иван Игнатьича теркам а беш ладийгӀар сога, ший цхьалха цхьа бӀарг сона хьатӀа а къерзабеш.
«Алексей Ивановича хьай тур Ӏотта безам ба а со цига теш хулавалар а ала гӀертий хьо? — аьлар цо сога.
— Иштта дий из? хатта мегаргдий».
— Иштта да.
— Из фуд, Петр Андреевич!
— Фуд из хьона дагадехар!
Алексей Ивановичаца яппараш яьй?
Доккха дов дац из!
Яппараш-м кочакачматех Ӏоохкалац.
Цо хьона яппараш яьяле — Ӏа цунна пхьарч Ӏе, хьайна цо муцӀара тохе — Ӏа цунна лерга юххе тӀоара тоха, шозлаггӀа а тоха, кхозлагӀа а тохӀа — тӀаккха къаьсте дӀагӀо: хӀаьта тоа-м оаха дергда шо.
ХІаьта: дика гӀулакх дий из, шийна юххерча сага тур Ӏоттилга, хатта мегаргдий?
ХӀама дацар Ӏа цунна Ӏоттарг хуларе-м: дала юялара цун, Алексей Иваныча кхел, из-м сона сайна а дукха хьашт долаш ваиар.
Айя, нагахьа санна, цо хьона Ӏотте?
Сенна тара хургда из тӀаккха?
ТӀаккхӀа Ӏовдал хьанах хургва, хатта мегаргдий аз?
Хьаькъале поручико даьча къамаьло со шекваккханзар.
Хьалха сайна дага хинначун тӀа сецар со.
«Шоай хьашт дар де хӀаьта — аьлар Иван Игнатьича, — шоашта бакъахьа хеттар де.
ХӀаьта са фу гӀулакх да цига теш хила.
Сенна хургва со?
Нах вӀашагӀлеташ боахк хьона, фуд цига бӀаргадовнза, хатта мегаргдий аз?
Далла ба хоастам, шведашца леташ а, туркашца леташ а хиннав со-м, деррига а бӀаргадайнад».
Со ишта а, вешта а секунданта гӀулакх Иван Игнатьичага довзийта гӀертар, цхьабӀакъда, цо аз дувцар кхетаде тиганзар.
«Хьайна лоӀам бар де,— аьлар цо.
— Нагахьа санна, со цу гӀулакха юкъе воле а, гӀулакхо се декхарийла веш хиларах, Иван Кузьмич волча а ваха аз дӀааргда, казени наькъа зуламе дола гӀулакх де дагалаьцад чӀоагӀален чу: господина коменданта безам бий-теш цу гӀулакха духьал эшшаш бола никъ лаца, аьнна…»
Со кхеравелар, комендантага цхьаккха хӀама дӀа ма алалахь, яхаш, Иван Игнатьевичага дехарде волавелар со, халла хьатӀавоалавир аз из, цо сона дош делар, хӀаьта аз сай цунах юхакъахка везилга чӀоагӀдир.
Сайре дӀайихьар аз массаза, а мо, комендантарцига.
Цхьаннега а дегабуам ца байтар духьа, сакъердамеи, сагога воацаши хила гӀертар со, хӀаьта иштта пайданна доацча хаттарех лоравалар духьа а дар са из, бакъда, мукӀарал ду аз, хӀанз са гӀулакхаш тӀа болча нахага массаза доккхалаш дайташ бола сатем соца болаш-м бацар.
Цу сарахьа сона чӀоагӀа хьашт долаш дар хьамсарали, гӀозали.
Массаза хинначул а дукхагӀа езар сона Марья Ивановна.
Эггара тӀехьа бӀаргагуш хила мег-кх хьо, аьнна, хетаро, сона хьалхашка дуккха а дикагӀа хулийтар из.
Уккхаза вена кхаьчар Швабрин а.
ДӀаюстара а ваьккха, сай Иван Игнатьичаца хиннача къамаьла хоам бир аз цунга.
«Сенна эш вайна секунданташ? — аьлар цо деккъа, — уж боацаш а мегаргда вай-м.
ЧӀоагӀаленна уллув дагӀаш хиннача аргӀашта тӀехьашка латилга соцадир оаха, хӀаьта шоллагӀча ден Ӏуйранна ворхлагӀча сахьата цига дӀагӀолга а чӀоагӀдир.
Хетаргахьа, оаха чӀоагӀа безамца къамаьл дир, хӀаьта цунна раьза хинна гӀадвахача Иван Игнатьича дувца ца дезар а дийцар.
«Хьалххе а де дезар из, — аьлар цо, раьза хилара сурт тӀа а дена,— дикача довнал, во тоам тол, хӀаьта сий долаш веце а унахцӀена ва».
— Фу, фу, Иван Игнатьич? — аьлар саьнга карт тоссаш яьгӀача коменданта сесаго, — сона хьахазанзар.
Со шийна раьза ца хилар зе а денна, ше сона денна дош дага а деха Ивана Игнатьич корзагӀа а ваьнна, ше дӀа фу аргда а ца ховш висар.
Швабрина кхийра цигга цунна новкъостал де.
— Иван Игнатьич, — аьлар цо, — тхона юкъера тоам могабеш ва.
— Айя, хьанца хиннаб хьа къовсам?
— Боккха къовсам отта сахьат дахадац сонеи, Петр Андреевичаи юкъе.
— Сендухьа да из?
— ВӀалла лоадамбоацача хӀаманна тӀагӀолла да: иллелга тӀагӀолла да-кх, Василиса Егоровна.
— Фу корадаьд къовсам баккхарна! иллелг!.. хӀаьта мишта хилар шун къовсам?
— Из ишта хилар: Петр Андреевича хӀанз дукха ха йоаццаш цхьа илли яздаьдар, тахан цо из со волча даьккхар, хӀаьта аз сайна дукха дезача илле оаз яхийтар.
Капитана йоӀ
Ах бийса яьлча сакъерда ма аха…
Вас эттар тхона юкъе.
Петр Андреевича эгӀазваха безам хиннабар, бакъда, юха цо уйла йир ший безам боллаш дола илли моллагӀчун а даккха йиш хилар.
Цигга дӀахаьдар-кх гӀулакх.
Швабрин эхь доацаш хиларо со эгӀавеча кхоачаве сахьат даханзар, цхьабакъда, со воацачо, цхьанне а кхетаданзар цо деш хинна гӀожа Ӏоттараш, цхьанне а теркал-м мухха динзар уж.
Иллешкара къамаьл стихаш язъерашка даьлар, коменданта белгалдаьккхар уж берригаш а никъ боацар леладеши, чӀоагӀа къаракъ мелаши наж хилар, хӀаьта сона хьоашал тӀа гӀолла хьехар а дир цо, деча гӀулакха духьали, цӀаккха а дикача хӀаманна тӀа ца кхевеши из хиларах, стихаш язъелга дита, аьнна.
Швабрин цига хилар ла маганзар сона.
Комендантеи, цун дезалеи кастта Ӏодика йийцар аз.
Чу а вена, сай турага а хьежа, цун юхьиг а зийна Ӏовижар со, Савельичага ворхӀалагӀча сахьата со сомаваккхалахь а, аьнна.
ШоллагӀча дийнахьа, оахош йиллача ханна со аргӀашта тӀехьашка латтар, сай моастагӀа варга хьежаш.
Кастта из а кхаьчар.
«ТӀакхоачаргба вайна, — аьлар цо сога, — цудухьа сухал бе беза».
ДегӀамашта тӀатаӀаь дола чура барзкъаш мара ца дуташ, тӀера барзкъаш Ӏо а даьха, товраш хьадаьхар оаха.
Цу минуте аргӀана тӀехьашкара гучабаьлар Иван Игнатьичи инвалидех пхи саги.
Цо тхо комендант волча дийхар.
Раьза доацашо цо яххар дир оаха, салташа тхона гобир, гӀоз а ваьнна, тамашийна кура гӀа а боаккхаш водача Иван Игнатьича ларрах чӀоагӀаленгахьа доладелар тхо.
Коменданта цӀагӀа дӀачудаьлар тхо.
Иван Игнатьича, наӀараш хьа а йилла, чӀоагӀа гӀозваьнна аьлар: «боалабир!»
Тхона духьал ера Василиса Егоровна.
«Айя, са дукха дахаргаш!
Сенах тара да ер?
Мишта? фу?
Вай чӀоагӀален чу нах боабелгеи!
Иван Кузьмич, укх сахьате лийце чубохка уж!
Петр Андреевич! Алексей Иваныч! Хьада укхаза шоай товраш, хьада, хьада.
Палашка, дӀачухьо уж товраш ото чу.
Петр Андреевич! Ӏа иззаморг дергда меттадацар сона.
Эхь хетаций хьона?
Алексей Иваныч вувцац аз: из-м нах боабар бахьан долаш гвардера дӀаваьккхав, из-м кхыметтел даьлах а тешац;
хӀаьта Іа фу леладу? цига кхача гӀерт хьо а?»
Иван Кузьмич ший сесаго яхачоа визза мутӀахьа а волаш йоахар:
«Хозий шоана, Василиса Егоровна бакъ йоах.
ТӀема артикуле шоайла вӀашагӀа летилга хила йиш йолаш дац».
Цу хана Палашка тхогара дӀа а ийцаь, тха товраш ото чу дӀачудихьар.
Сона велаваланза Ӏе маганзар.
Швабрин ший цӀимхарал тӀара валанзар.
«Мелла хьо лоархӀаш со вале а, — аьлар цо гӀожо коменданта сесагага — тхона хьай суд кхайкаеш хьо хьашт доацаш хьувзаш хилар белгалдаккханза Ӏелац со.
Иван Кузьмичага, дитал хьай из: цун гӀулакх ма дий из».
— «Аь, дукхавахарг, — аьлар коменданта сесаго юха-духьал, — мари, сесаги цхьан цӀех-дулхах деций?
Иван Кузьмич! Сенга хьежаш латт хьо?
Укх сахьате маькхи хийи мара лургдоацаш чуховшабе уж тайп-тайпарча саьнашка, цар кортошкара Ӏовдалал дӀаяргйолаш, цул совгӀа даьлагара гештдар дехаргдолаш, наха гарга дехке баргболаш киназа бокъонах бехкебайта мозгӀарага Герасимага дӀабала беза уж».
Иван Кузьмичана ше малагӀа дергда хацар.
Марья Ивановна тӀехъяьнна босбаха яр.
КӀезиг-кӀезига тувш туржаӀ тийра, коменданта сесага саметта дера, хӀаьта цо тхога тхоайла барташ а дахийтар.
Палашка юхадера тхона тхоай товраш.
Комендант волчара арадаьлар тхо, хыагучох, тайна а долаш.
Иван Игнатьевич тхоца воагӀар.
«Эхь хетаций хьона, — аьлар аз цунга эгӀаз а ваха, — из ца де, аьнна, Ӏайха сона дош денначул тӀехьаггӀа, комендантага тхона аькх ваха?» — «Даьла ше мо, цӀена ва со, аз Иван Кузьмичага хӀама ма аьннадац цох», — аьнна жоп делар цо, — Василиса Егоровна яр из деррига а согара дӀахайнар.
Комендантана ховш хӀама а доацаш, деррига дайтар а из яр.
Вешта, далла хоастам ба деррига а ер иштта хаьда».
Цу дешаца из цӀенгахьа вийрзар, хӀаьта Швабрини сои тхоайла цхьаь дисар.
— «Вай гӀулакх укханца хада йиш йолаш дац», — аьлар аз цунга.
«Мича яр из ишта хада йиш, — аьнна жоп делар Швабрина, — Ӏайха сога аьннача воча деша хьай цӀийца жоп лургда Ӏа сона, цхьабакъда, вай зувш хила мег.
Массехк ди доаккхаш моттийта мо лела деза вай.
Ӏодика хийла!»
— Тхо цхьаккха хӀама ца хилча мо, тхоайла къаьстар.
Комендант волча юха а вена, массаза се ховш хиннача бесса, Марья Ивановнайна юххе Ӏохайра со.
Иван Кузьмич цӀагӀа вацар, Василиса Егоровна боахамга хьожаш яр.
Оаха шорттига къамаьл дора.
Марья Ивановнас хьамсаро бехкбоахар сох, Швабринца са баьннача къовсам тӀа гӀолла массанена а баьккха цатоам бахьан долаш.
«Шун товраш детташ лата безам ба, аьнна, тхоашка хьааьлча, — аьлар цо, — дог а кӀаьденна йисаяр со.
Ма тамашийна ба маӀанах!
КӀирах шоашта а дицлургдола цхьа дош бахьане, кийчча хул уж човнаш е: шоай вахар дӀадала хинна а ца Ӏеш, уж кийчча хул кхычар сий а, ираз а дӀадала, шоаш без…
Цхьабакъда, со тешаш я, къовсам баьккхар хьо воацилгах.
Бакъ долаш да бехке вар Алексей Иваныч хилар».
— ХӀана хет хьона из ишта, Марья Ивановна?
— Ишта а… массаза а нахах вела гӀерташ ва из!
Сона везац Алексей Иваныч.
Сона чӀоагӀа дегаза хет из, хӀаьта тамаш я-кх: цхьанна хӀаман духьа а дезаргдацар сона сайна из санна мара се цунна ца езилга.
Цо чӀоагӀа сагот дергдар са.
— ХӀаьта мишта хет хьона, Марья Ивановна?
Хье цунна езаш мо хет хьона, е ца езаш мо хет хьона?
Марья Ивановна шек а ийккха цӀийелар.
— Сона хет, — аьлар цо, — се цунна езаш мо..
— ХӀана хет хьона из ишта?
— Из се еха ихандаь хет.
— Еха ихандаь!
Хьо еха ихав из?
Маца?
— Соахка.
Хьо валехьа ши бутт хьалха.
— ХӀаьта Ӏа яха тиганзар цунга?
— БӀарга ма гой хьона.
Алексей Иваныч-м хьаькъал долаш а, дикача тайпан тӀара а, йиш-торо йолаш а саг ма вий, цхьабакъда беррига нах болча махьар дуллача хана цунна бартбаккха безилга сона дагадехача…
Цхьанна хӀамах а дергдацар! Мелла йиш йолаш яхарг хилча а гӀоргьяцар!
Марья Ивановнай дешаша, са бӀаргаш хьа а делладаь, дуккха хӀамаш довзийтар сона.
Даиман а Швабрина цох деш хинна маьткӀаьлеш кхетадир аз.
Хетаргахьа, тхона тхоайла юкъе къовсам эккхийта дешаш кхы а дукхагӀа сий доацаш хийтар сона, гӀожа, ийрчача наькъаца бегваккха хьажарал совгӀа, сона цу дешашца бӀаргабайра бокъонца уйла а яь бетташ бола мотт.
Сий доацча бӀеха моттбеттаргана из юха декха дог хилар кхы а дукхагӀа сих чуделар сона, хӀаьта из де таро хургйолча ханага сатем байнна хьежаш а вар со.
Дукха хьежа везанзар са.
ШоллагӀча дийнахьа, сайгара сагото ювцаш йола стих язъе хайна, рифма кораярга хьежаш перо Ӏувшаш со вагӀача хана са кора ,кӀал тата дир Швабрина.
Со перо а бита, тур хьа а ийца, из волча дӀаараваьлар.
«ТӀехьа сенна доах вай ер? — аьлар сога Швабрина, — вай саго зец.
Хи йисте ӀогӀоргда вай.
Цигача вайна саго хьовзам бергбац».
Тхо йист а ца хулаш дӀадахар.
ЧӀоагӀа хьекхаь долча шувнашта кӀал а даьнна, хи йисте юха а сайца, товраш дерзандаьхар оаха.
Швабрин сол говзагӀа вар, бакъда, низ болашагӀи, кадайгӀи со вар, хӀаьта цхьан хана салте хиннача мосье Бопрес массехк урок а деннадар сона товрашца лета Ӏомавеш, хӀанз сона из накъа даьлар.
Со селла кхераме моастагӀа хург ма вий, аьнна, хийттадацар Швабрина.
Дукха ха яьккхар оаха цхьаннена а вӀаший зе де ца могаш, эггара тӀехьа а, Швабрин меллуш воагӀилга хоа а денна, геттара кадай цунна тӀагӀерта ваьлар со, хӀаьта хи чу дӀачу хӀана ваьккхавац, аьнна, селла тӀехьашка ваьккхар аз из.
ЦӀаьхха яьккха сай цӀи хезар сона.
Со юхахьажар, шув тӀарча наькъа такилгах ведда се волча воагӀа Савельич бӀаргавайра сона…
Цу ханна аьтта оагӀорахьарча белажа кӀал наькха тӀа чӀоагӀа лазар ийккхар сона, со Ӏовежар, дог кӀаьд а денна алла а аллийсар.
Корта V
БЕЗАМ
Маьржа яӀ-кх хьо йоӀ, ва хоза, ва йоӀ!
Ма гӀолахь, ва йоӀ къона йолаш маьре;
Хоатташ хилалахь, йоӀ, хьай даьга-наьнага,
Хье яьча наькага хьо хоатташ хилалахь;
Ӏоадеш хиллалахь кхетам-хьаькъал,
Кхетам-хьаькъал, даьре поартал.
Халкъа илли.
Сол дикагӀ корайоагӀе йиилургья хьона.
Сол вогӀъяр корайоагӀе дагайохаргья хьона.
Иззаморг.
Хьакхийттачул тӀехьагӀа массехк ха яьккхар аз хӀама дага ца доагӀаши, сайна хиннар фуд ца ховши.
Со, сайна ца довзаш долча цӀагӀа, маьнге тӀа уллаш вар, хӀаьта чӀоагӀа дегӀ дӀадаьнна а вар.
Савельич сона юххе латтар, кӀерам бе а боаллаш.
Са наькхахи баламахи хьоарчаяь хинна хӀамаш бочча хьалусташ воаллар цаӀ.
КӀезиг-кӀезига воагӀаш, со сакхетам чу вера.
Сона дагадехар тхоаш вӀашагӀлатар, хӀаьта сайна чов хиннилга а хайра сона.
Цу сахьате ниӀ цӀайзар.
«Фуд? Миштав?» — аьлар шорттига са дегӀ тохадолийташ йолча гӀаро.
— «ХӀанз а ше хьалха хиннача бесса ва-кх, — аьлар Савельича, доккхо са а даьккха, — хӀанз а хьакхетанза ва, пхелагӀа бийса я ишта вола».
Со юхаверза велар, цхьабакъда, маганзар.
«Мичав со? Малав укхлза?» — аьлар аз, дикка сайна низ а баь.
Марья Ивановна са маьнге юхе хьа а ена, сона ӀотӀайийрзар.
«ХӀаьта? Мишта хет хьона»? — аьлар цо.
«Далла ба хоастам, — аьнна жоп делар аз гӀийллаю.
— Хьо йий из, Марья Ивановна? алал сога»…
— дӀахо къамаьл ца а дулденна, со юхасецар.
Савельич гӀозваьлар.
Ираз хьайзача сага сурт гора цун юхьа тӀа.
«Хьакхийтар! хьакхийтар! — йоахар цо.
— Хоастам ба хьона, веза даьла!
Аь, са Петр Андреевич!
Ма кхераваьвар Ӏа со! атта гӀулакх хетий хьона? пхелагӀа бийса!..»
Марья Ивановна юкъеийккхар цун къамаьла.
«Дукха къамаьл ма де цунца, Савельич, — аьлар цо.
— ХӀанз а меттаванза ва из».
Шорттига ниӀ а йийла, араяьлар из.
Са уйлаш тохаелар.
Цу тайппара, со коменданта цӀагӀа вар, Марья Ивановна со волча хьачуухаш яр.
Савельичага кӀезига-дукха хаттараш де безам хилар са, цхьабакъда, къоаночо корта а оагабаь ший лергашка пӀелгаш дехкар.
Аз, раьза а воацаш, бӀаргаш вӀашкадувшадир, хӀаьта дукха ха ялалехьа тхьайса а тхьайсар.
Сомаваьлча кхайкар со Савельичага, хӀаьта цунна меттел сайна хьалхашка сона бӀарга яйра Марья Ивановна.
Малайка яр мо йолча цун гӀаро сога моаршал хаьттар.
Цу минута, се веррига кара а верзавеш, сайга хинна из морзон хьал дӀадувцалац сога.
Аз цун кулг хьа а лаьца сайна хьатӀатоӀадир, сов раьза хиларах бӀаргах хий а ухаш.
Машас дӀадаккхацар из кулг… хӀаьта цӀаьхха цун бордилгаш са басилгех хьокхаделар, цун бӀайха, цӀена барт хоабелар сона.
ЦӀи лотаелар сох.
«Хьамсара, са еза Марья Ивановна, — аьлар аз цунга — са сесаг хила, са ираз хилийта раьза хила».
Из хьакхийтар.
«Даьла духьа сатийна хилалахь, — аьлар цо, ший кулг согара дӀа а даьккха.
— Хьо хӀанз а кхераме ва, тов йоастаяла тарлургда.
Кхы деце а, со бахьан долаш мукъах лоралелахь».
Цу дешашца из араяьлар, гӀадвахарах дог-диза вола со юхе а вита.
Иразо юхадийнвир со.
Из са хургья!
Цунна со веза!
Са деррига вахар хьалдизар цу уйло.
Цу хана денз сахьат массаза дала дикагӀа хулар со.
Сога хьожаш полкера можамаш йоашар вар, чӀоагӀален чу кхы тайпа лор воацаш хиннадаь, хӀаьта, далла ба хоастам, из дукха хьаькъал тӀавала гӀерташ а вацар.
Къоналои, унахцӀена хиларои сихдир са верзилга.
Коменданта беррига дезал бар сона гӀулакх деш.
Марья Ивановна сона юхера дӀаялацар.
Ха дезаш ма дий, тарлургдола моттиг нийс ма еллинге а, сай юкъагӀа диса безаме къамаьл со юхаде велар, хӀаьта Марья Ивановнас сатийна а йолаш, ладийгӀар сога.
Цо, вӀалла а сеттораш ца еш, дерий дир дагахьа шийна со везаш хиларна, хӀаьта ший даьй ший ираза раьза хург хиларна вӀалла шеко а яц, — аьлар цо.
«Цхьабакъда, Ӏа дикка уйла елахь — тӀатехар цо, — хьай даьшкара духьале хургйий-еций».
Аз уйла йир.
Наьна хьамсарала-м со шек воалаш вацар, бакъда, даь оамали, цун уйлай никъи бовза а бовзаш, сона ховра сайна из езаяларах цунна башха дош хетаргдоацилга а зӀамигача сага сутарал мара, цунна цох кхы тӀех хӀама хетаргдоацилга а.
Аз сай дагахь долчча бесса дӀа а дийцар из Марья Ивановнана, хӀаьта мамогга хозагӀча дешаца даьга письмо язделга а чӀоагӀдир аз, даьша гӀулакх ираз долаш дувцилга а дехаш.
Аз письмо Марья Ивановнага дӀахьекхар. Сов чӀоагӀа дувцача гӀулакхах тешамболийташи, дега тӀа дужаши из письмо хиларах, из вӀалла шек йоалаш а хиланзар цо гӀулакх кхоачашдерг хиларна, хӀаьта из къоналцеи, безамцеи хулаш болча берригача тешамца караяхар ший кӀаьдача дега хийттарашта.
Со вийрзача хьалхарча деношка тайра со Швабринаца.
Иван Кузьмича, со латарах бехк а боаккхаш, аьлар сога:
— «Аь-аь, Петр Андреевич! хьо набахта волла везаш вар-кх со, хӀаьта Ӏа-м из доацаш а Ӏазап эзад.
ХІаьта Алексей Иваныч-м ялатий магазина чу вагӀа хьона са, ха а оттадаь, цун тур Василиса Егоровна чӀега а теха дӀадиллад.
Уйла яйта а, дехке ваккха а веза из».
Со, дега тӀа эгӀазал лоаттае могаргдоацаш, сов ираз долаш вар.
Швабрин хьахеца, яхаш, дехар де эттар со.
Дог цӀенача коменданта, ший сесагагара мукъа а баьккха, из хьахецилга чӀоагӀдир.
Швабрин со волча вера, тхона юкъе эттача гӀулакха ше чӀоагӀа дехке валар хьакхайкадир цо сога.
Цо мукӀарло дир масса оагӀорахьара а бехк ший болаш хиларна, хӀаьта дӀадаьннар дицдолийтилга а дийхар цо согара.
Кхоллашехьа а сайна даь во дукха дага ца доагӀаш се кхелла хиларах, тхоашта юкъе хиннача къовсама а, цо сайна яьча човна а со дагахьа къинтӀера ваьлар цунна.
Ший «со» яха дегал доастамъяккхари, безам юхатохари бахьан долаш йола эгӀазал бӀаргагора сона цо деча меткӀаьлеца, хӀаьта со, дог цӀена а волаш, къинтӀера ваьлар сай даькъазача моастагӀчоа.
Дукха ха ялалехьа тоа а венна, сай квартире дӀачуваха йиш хилар сога.
Сатем байна хьежаш вар со айса дахьийгача письмона жоп дарга, дика теша а ца вухьаш, из гӀайгӀане хургхиларна саькх ахар тоӀаде а гӀерташ.
Василиса Егоровнаца а, цун маьраца а хӀанз а гӀулакх дӀадувцанза вар со, цхьабакъда, аз йоӀ я сога аларо цец боахаргболаш-м бацар уж.
Е со а, е Марья Ивановна а тхоайла дезаш хилар царех лочкъаде гӀорташ дацар, хӀаьта уж тхоашта раьза хург хиларах хьалххе а тийша а дар тхо.
Эггара тӀехьа а, цхьан Ӏурра Савельич чуваьлар со волча бе письмо а доаллаш.
Со, цӀогӀа а ийккха, тӀакхийтар цунна.
Адрес са даь кулгаца яздаь дар.
Цхьан лоархӀамерча хӀаманга кийчвир со цо, хӀана аьлча, массаза а сога письмош нанас яздора, хӀаьта дас письмо йистедоаллача массехк мугӀ тӀа мара тохацар.
Дукха ха яьккхар аз ботт ца боасташ, дуккхаза а тӀера йоазув дешаш:
«Са воӀага Петр Андреевич Гриневга, Оренбурга губерне Белогорскен чӀоагӀален чу».
Письмо дог-уйла мишта долча хана яздаьд почерках а ха гӀертар со.
Эггара тӀехьа а, из письмо даьстача юххьерча мугӀарашкара бӀаргадайра сона деррига а гӀулакх дехалга.
Письмо чулоацам ер бар:
«Са воӀ Петр!
Даьшкара эшаш дола хьай гӀулакх къоабалдувцар а Марья Ивановна, Миронова йоӀ, хьайна Ӏа йоалаяра тхо раьза хилар а тхогара Ӏа дехаш дола хьа письмо тхога хьакхаьчар укх бетта 15-ча дийнахьа.
Хьа гӀулакх къоабал дувца а, из Ӏа йоалаяра раьза хила а безам ца хиларал совгӀа, хьона тӀакхача а, эпсарий чин долаш хьо вале а, Ӏа леладеча воча гӀулакхашта бер мо хьо човхаве а безам болаш ва со, хӀана аьлча, Ӏа хьахьекхад, хьо хье моргашца летарна а ца луш, даьхе лораярна хьайга денна тур леладалла хье воацилга.
Геттара сиха яздергда аз Андрей Карловичага, Белогорски чӀоагӀален чура дӀа а ваьккха, миччахьа а гаьнагӀча, хьа кертацара гӀор дӀаяргйолча моттиге хьо вохийтилга дехаш.
Хьа нана, хьо леталга а, иштта хьона чов яьлга а ма хайнгехь а гӀайгӀанна цамогаш а хинна хӀанз метта уллаш я.
Фу хургда хьох?
Цун боккхача къахетамга догдаха се ца вухье а, даьлагара дех аз хьо тоавар.
Хьа да А. Г.»
Из письмо дешаро тайп-тайпара уйлаш чуйоссайир сона.
ВӀалла кхо а ца деш, дас письмо тӀа дихьа къиза дешаш Ӏалаьмате новкъа хилар сона.
Марья Ивановна хьоаяьча хана, цо из лоархӀаш ца хилар, нийса доацаш хилар миссел, эзделаца доацаш а хетар сона.
Белогорски чӀоагӀален чура се дӀавахийтарах йола уйла дега тӀа еча, унзарвувлар со, цхьабакъда, эггара дукхагӀа сона новкъа хиннар-м нана цамогаш хиларах бола хоам бар.
Со леталга даьшта дӀа цунга гӀолла хайна хиларах вӀалла шек а ца воалаш, Савельичана эгӀазвахар со.
Сай готтигача цӀагӀа Ӏо-хьал а ухаш цунна хьалхашка юха а сеца, цӀимхара цунна бӀара а хьежа, аьлар аз:
«Хье бахьан долаш чов а хинна, цхьа ког каша а латташ бӀарчча бутт аз баккхарах а хьона тоъам хиннабац мотт сона: са нана а е гӀерт хьо.
— Савельич, ди техча мо, цецваьлар.
«ХӀай, — аьлар цо, — низткъа ца велхаш са а теха, — фуд е Ӏа яхар?
Со ва хьона чов яь хиларна бехке!
Даьла ва из гур, сай накха духьала а оттабаь, Алексей Иваныча турах хьо лораве ма веддавар со!
Е даькъаза къоанал ноакъа хилар-кх.
Айя, аз фу даьд хьа нанна?»
— «Ӏайха фу даьд ях Ӏа? — аьлар аз.
— Мала вар хьога сона, моттбетташ каьхаташ язде аьннар?
Сона аькх аха оттаваьв хьо?»
— «Азеи? аз хьона мотт бийттаби? — йоахар Савельича, бӀаргех хий а ухаш.
— Сигалара даьла, даьла яӀ-кх!
Жи Ӏодешал хӀаьта, барина сога фу язду: тӀаккха гургда хьона, мишта аз хьайна моттбийтта хиннаб».
Циггача кисара письмо хьалдаьккхар цо, хӀаьта аз Ӏодийшар ер:
«Эхь да хьона, къабенна пхьу, мелла чӀоагӀа из аз хьайга аьнна доллашехь а, са воӀах, Петр Андреевичах хоам а ца беш, гунахьа доацаш болча наха цун телхача гӀулакхий хоамаш де дезаш хилар.
Ишта кхоачашдеш ва хьо хьай гӀулакх а хьай аьлашта хьаштдар а!
Аз хьо, къабенна пхьу! Іа бакъдар къайла дахьар а, зӀамига саг цунна хьаштдар деш хьалкхевар а бахьан долаш хьакхарч йоажае бохийтаргба.
Ер хьайга дӀакхаччарца, Ӏалаьмате сиха сайга юха язде декхарийла ву хьо: тоавеннав, яхаш, сога яздеш дола цун лазара гӀулакх хӀанз миштад, хӀаьта цунна чов малагӀча метте хиннай а из верза дика ваьвий а».
Гучадар, Савельич сона хьалхашка цӀена хилар а бехкаш доахаши дегабуамбеши хьашт доацаш аз из хьувзаваь хилар а.
Цунгара сайх бехк ца баккхар дийхар аз, бакъда, къоано сатувш вацар.
«Гой, фу галца ваьхав со, — йоахар цо, — хьайла малагӀа баркал даьккхад аз сайна сай аьлашкара!
Къабенна пхьу а со хиннаб, хьакхарч йоажаерг а со хиннав, цу тӀа а хьона чов хиларна бехке а со ву?
Мичара, Петр Андреевич!
Со вац бехке, гобаьккха бехке вар из вий яхарг мусье ва: из вар аьшка гӀажилг лестае хьо Ӏомаваьр а из духьала кхувса Ӏомаваьр а, лестаярахи духьалкхувсарахи къизача сагах лоралургволаш мо!
ЧӀоагӀа оттаве везаш а вар мусье, совленна ахча а доадеш!».
Мала вола-теш са даьга аз леладеш дола гӀулакхаш дӀадовзийтилга шийна тӀаийцар?
Инарал?
Цхьабакъда, хеталора, со башха дагавоаллаш а из воацаш мо, хӀаьта Иван Кузьмича со латарах рапорт дала дезаш хетанзар.
Из хьан дергда ца ховш хьувзар со.
Са дегабуам Швабрина тӀа сецар.
Мотт тохарах пайда кхоачаргболаш из цаӀ воацар вацар, цу метта тӀа гӀолла чӀоагӀаленера со дӀаваккха а тарлургдоландаь, коменданта дезалцара а къоаставергволандаь.
Марья Ивановнага из деррига а дӀадувца вахар со.
Уйчен тӀа кхийтар из сох.
«Фу даьд хьона? — аьлар цо, со бӀарга а вайна.
Ма чӀоагӀа бос бахаб хьа!»
— «Деррига а дехад!» — аьлар аз, даьгара дена письмо цунга дӀа а денна.
Ший аргӀанна цун а бос бахар.
Дийша а дийша, ка эгача кулгаца письмо сога юха а кховдадаь, дог а чӀаьхка аьлар цо.
«Гуш да, са кхел ца…
Хьа даьш-та со шоай дезалашта юкъе хилар дезац.
Дерригане а кхел даьлага я!
Далля вайла дикагӀа хов вайна фу эш.
Де хӀама дац вай, Петр Андреевич, хьо мукъагӀ ираз долаш хилва…»
— «Из хургдац! — аьнна, цӀогӀа техар аз, цун кулг хьа а лаьца, — хьона со веза, со фуннагӀа де а кийча ва.
Даха а даха хьа даьнеи наннеи когех хьарчаргда вай, уж сонта нах бац…
Цар вай гӀулакх ираз-долаш даькъала дувцаргда, вай махьар дулларгда… хӀаьта дӀахордар, тӀехьагӀа, со тешаш ва, да вай хьатӀавоалаверг хиларах, нана вайгахьа хургья, дас сона гештдергда».
— «Мичара, Петр Андреевич, — аьнна жоп делар Машас, — со хьога йоагӀаргьяц, хьа даьй раьза ца хилча.
Уж раьза а боацаш Ӏа даьча хӀаманна ираз долаш хургвац хьо.
Даьла кхела мутӀахьа хургда вай.
Нагахьа санна, хьайна нускал корадоагӀе, нагахьа санна, хьайна кхыяр езалойя, — даьла хилва хьоца, Петр Андреевич, хӀаьта аз шоана шиннена а хьалхара…»
Цигга йийлха а йийлха, из со волчара дӀаяхар.
Са безам хилар цунна тІехьа цӀагӀа дӀачувала, цхьабакъда, сайна доал дулургдоацаш се волга а хайна, юха чувера со.
КӀоаргга еш йолча уйлаех чувенна вагӀар со, цӀаьхха хьачуваьннача Савельича са уйлаш юкъагӀъютача хана.
— «ХӀахьий» — аьлар цо, язъяь каьхата лист сога хьа кховдаяь, — хьажал со сай аьлана мотбетта аькх вий а, даи воӀи шоайла эгӀабе гӀерташ со вий а».
Аз цун бера каьхат хьаийцар: шийга денача письмона Савельича яздаь жоп дар из.
Ер да из, цхьаккха дош а тувла ца луш.
«Аьла Андрей Петрович,
тха къахетаме да!
Аьлаша де аьннар ца дар эхь да хьона, яхаш, хьо сона хьай лаьна эгӀазваха хьа къахетаме йоазув сога хьакхаьчад, хІаьта со къабенна пхьу бац; со шун тешаме лай ва, аьлашта эшар, цар яхар деш а, сай низ мел кхоач царна гӀулакх деш а, корта кӀайбаларга а кхаьчав со.
Аз-м Петр Андреевича хиннача човнах шуга хӀама яздаьдац шо гунахьа доацаш кхера ца дар духьа, хазаьд сона, барина вай нана Авдотья Васильевна ишта унзаръяларах метта йисай, аьнна, хӀаьта со из ерзаяйтара далла ламазаш деш хургва.
ХӀаьта Петр Андреевичана чов хиннаяр аьтта балама кӀал, наькха тӀа, нийсса тӀехка кІал, цаӀи ахи вершок кӀоаргал а долаш, хӀаьта из иллав коменданта цӀагӀа, хин йистера оаха хьавенача метте, хӀаьта цунна дарба деш вар укхазара можамаш йоашарг Степан Парамонов;
хӀаьта хӀанз, далла ба хоастам, Петр Андреевич тоавеннав, дикал совгӀа, кхы цох язде хӀама а дац.
Командираш, хьахозачох, цунна раьза ба, хӀаьта Василиса Егоровна-м шийна Ӏоваь ший воӀ мо лоархӀ.
ХӀаьта цунца ишта хатар хиларах-м хинна даьннача хӀамах кӀантах бехкбоаккилга яллац; биъ ког боллашехь а говр а хул бартал йодаш.
ХӀаьта со хьакхарч йоажае вохийтаргва яхаш а язде ма лайнадарий хьона, — цунах хьайна товр де а йиш йолаш аьла ма вий хьо.
Цунца лаьй Ӏаьдалах корта тох аз хьона.
Хьа тешаме лай».
Дог цӀенача къоаночо даьча йоазонах массехказа вела ца луш Ӏе маганзар сона.
Даьна жоп язде со могаргдолаш вацар, хӀаьта наьна саметта доаладарна Савельнча письмо кхоачамболаш а хийтар сона.
Цу хана денз са гӀулакх хувцаделар.
Марья Ивановна наггахьа мара соца къамаьл деш яцар, хӀаьта мамогга сох хьулаяла гӀерташ а яр.
Коменданта цӀа кӀордадир сона.
КІезиг-кӀезига Ӏомалуш, цхьаь сай цӀагӀа вагӀа Ӏаьмар со.
Василиса Егоровна юххьанца из бахьан долаш сох бехкаш доахаш яр; бакъда, со къарлургвоацаш волга а хайна, цо а со Ӏадда витар.
Иван Кузьмич сона бӀаргагацар, деш долча гӀулакхага гӀолла вовнза ца ваьлча мара.
Швабринах кӀезига а, безаме воацаш а ветталора, цу тӀа а дагахьа се цунна гоама волга а хоалора сона, хӀаьта из бахьан долаш аз, цох беш бола дегабуам чӀоагӀ а лора.
Сона сай вахар гоамделар.
Цхьоалои хӀама ца дарои кхоабаш йолча саготача уйлаех чуийра со.
Са безам цхьоалца михьарбоалар, хӀаьта тӀехь-тӀехьагӀа из сона халагӀа а хулар.
Дешарцареи хӀамаш язъярцареи безам байра са.
Со деналах вехар.
Е се эгӀавар, е телхача наькъа тӀа валар а кхерар со.
Са дерригача вахара а лоархӀаме хинна дӀаэттача, хулий а ца ховш хиннача гӀулакхаша цІаьхха, низ болаши, наькъацеи са сина Ӏоткъам бир.
Корта VI
Оаш, къона кӀантий, ладувгӀалаш,
Оаха, къоаноша, дувцачунга.
Илли.
Се теш а волаш хинна унзара гӀулакхаш язде се волавалалехьа, массехк дош аланза варгвац со 1773 шу йистедоаллача хана Оренбурга губернена тӀалатташ хиннача хьалах.
Цу йоккхача йӀаьхийча губерне дахаш ах акха дукха къамаш дар, хӀанз дукха ха йоаццаш мара Россе паччахьай доала мутӀахь хиланза дола.
Цар минута массаза йоал а хула гӀовттамаш, законацеи, гражданий вахарцеи дӀаӀаманза, дагадеххар деши, къизеи уж хиларо паччахьалкхен оагӀонгахьара хадданза царна тӀахьожам лоаттабелга дӀадехар, уж мутӀахь а болаш совцабарна.
Пайдана хургья, аьнна хетача моттигашка ехкаяр чӀоагӀаленаш, хӀаьта дукхагӀа долча даькъе царна чу Ӏоховшабаьраш Яик яхача хи йистошка гӀолла баха дуккха а ха йолаш бола казакаш бар.
Бакъда, из край сатийнеи, маьршеи хилийта декхарийла болаш хиннача Яикерча казакех цхьан хана денз шоаех а хилар паччахьалкхенна сатем боацаши, кхерамеи бола цун карара бахархой.
1772-ча шера цар кертерча городе гӀоттам хилар.
Траубенберг яхача инарала-майора, эшшача бесса бӀу мутӀахь хилийтар духьа, гӀожа чакхдаьккха гӀулакх бахьан долаш хиннадар из.
Цунах хиннар дар: Траубенберг яхача хьисапе вер, шоай хьашт долчча бесса хьакимле хувцар, хӀаьта эггара тӀехьа а — топашцеи къизача наказнешцеи бунт южаяр.
Из хиннадар со Белогорскен чӀоагӀалене валехьа массехк ха хьалхагӀа.
Цу хана берригаш а сатийна бар, е из иштта хеталора.
Хьакимле сов атта тийшаяр тийшаболх дага болча бунт яьрех, уж дехкебаьннаб, аьнна, хӀаьта уж дагахьа эгӀазал кхоабаш а бар, порядкаш йохаелга юхадоаладелга шоай хургдолча ханага хьежаш а бар.
ХӀанз сай дувцар юха дӀадоладу аз.
Цкъа, сарахь (1773-ча шера октябрь бетта юххье дар из) цӀагӀа цхьаь Ӏохайна вагӀар со, гуйран михо беча узамга ла а дувгӀаш, корах ара, бетта лала гӀолла удача морхашта бӀара а хьежаш.
Коменданта цӀерах сога кхайка баьхкар.
Со цу сахьате вахар кхайкача.
Комендант волча кӀал нийсбелар сона Швабрин, Иван Игнатьич, казакий урядник.
Е Василиса Егоровна а, е Марья Ивановна а цӀагӀа бацар.
Цхьа доккха хӀама хилча мо а волаш моаршал хаьттар сога коменданта.
Цо наӀарах чӀега дӀа а белла наӀартӀехьашка уралатташ хиннача урядникал совгӀабараш, тхо дерригаш Ӏо а ховшадаь, кисара каьхат хьал а даьккха аьлар тхога:
«Господа эпсараш, лоархӀаме дола керда хабар денад!
ЛадувгӀалаш, инарала фу язду».
Цигга бӀаргасаьнаш дӀа а дехка цо Ӏодийшар ер:
«Господинага Белогорске чӀоагӀален комендантага
капитан Мироновга.
КъайлагӀа.
Укханца хоам бу аз шуга, лаьца чувелла воаллачара ведда кӀалхара а ваьнна, кхелхача паччахьа Петр III-чун цӀи шийна тӀаэцарца гешт де йиш йоаца во гӀулакх карагӀ а даьнна волча Донерча казака, хьалхара ди лелабеча Емельян Пугачева зуламерча наьха ординг вӀашагӀтеха хиларна, Яикен юрташка цо бунташ хьоаяь хиларна, хӀаьта массанахьа а нах бовхаш, бохабеш, боабеш хӀанзалехь а массехк чӀоагӀале яьккха цо йохаяь хиларна.
Цудухьа, е хьайга дӀакхаччарца Ӏа де дезаш да, господин капитан, из цӀи яьккха зуламхои паччахьа цӀи шийх тиллари юхатохарна эшшаш дола гӀулакх духьалдоаккхилга, хӀаьта нагахьа мо, дулойя, хьай доалахь дӀаеннача чӀоагӀаленна из тӀагӀорте — сецца из хӀалаквелга а».
«Эшшаш дола гӀулакх духьалдоаккхилга!» — аьлар коменданга, бӀаргасаьнаш хьа а доахаш, каьхат Ӏо а дуллаш.
— «Хозий шоана, ала атта да.
Зуламхо-м, хьагучох, низ болаш ва, хӀаьта вай дерригаш а бӀаьи ткъаьи итт саг воацар вац, тешам кӀезига бола казакаш ца лаьрхӀача, хьох хӀама ала дац хьона аз яхар, Максимыч.
(Урядник велакъежар).
ХӀаьта а де хӀама дац, господа эпсараш.
ЛертӀа хилалаш, ха оттаделаш, бийсана посташ а оттаелаш, нагахьа мо тӀагӀорте наӀараш тӀаеллалаш, салтий арабахалаш.
Хьо чӀоагӀа хьежаш хилалахь, Максимыч, хьай казакашка.
Йоккхача топага хьажалаш, из дика цӀен а елаш.
ХӀаьта массарел тӀех деррига а е гӀулакх къайлагӀа хилийталаш, чӀоагӀален чу цхьанна сага а ханал хьалха из ховргдоцаш».
Уж гӀулакхаш тӀа а дехка дӀахийцар тхо Иван Кузьмича.
Со Швабринца араваьлар, тхоашта хезар дувца а дувцаш.
— Мишта хет хьона, фу хургда укханах юххера а? — хаьттар аз цунга.
— «Из далла хов, — жоп делар цо, — хорвгда-кха вайна.
Со-м хӀанз а вяц ер цхьа лоархӀаме хӀама да мотташ.
Нагахьа мо…»
ТӀаккха из уйла е велар, хӀаьта ше уйла ешшехь а шокарца французий илли даха а ваьлар.
Мел чӀоагӀа из дош лорадеш тхо хиннадале а, Пугачев гучаваьннилга чӀоагӀален чу гӀолла даьржа чакхдаьлар.
Иван Кузьмича, ший сесаг геттара чӀоагӀа шийна еззашехь а, укх дунен тӀарча цхьаккха хӀаман духь цунга дӀахайтаргдолаш вацар гӀулакха тӀа хилара тӀагӀолла шийна яйза къайле.
Инаралгара письмо кхаьчача, тоъалла говза куц а оттадаь, араяьккхар цо Василиса Егоровна, цунга мозгӀара Герасима Оренбургера хоза керда хабараш а денад, хӀаьта мо уж сагага дӀа ца дувцаш къайлагӀа а леладу, аьнна.
Василиса Егоровнай иу сахьате безам эттар мозгӀара сесаг йолча хьоашалгӀа яха, хӀаьта Иван Кузьмича баьча хьехамах, шийца Маша а йигар цо, цхьаь цунна сатота ца хилийтар духьа.
Иван Кузьмича, тӀаккха визза цӀен-да шийх а хинна, цу сахьате тхога кхайкийтар, хӀаьта Палашка, цо тхога ладувгӀаргдоацаш, чӀега а теха ото чу чуеллар.
Василиса Егоровна мозгӀара сесагагара цхьаккха керда хІама а ца хозаш чуера, хӀаьта цунна ше цӀагӀа йоацача хана Иван Кузьмич волча кхетаче хиннилга а Палашка чӀега теха чуелла яьллалга а дӀахайр.
Цун са кхийр маро ше Ӏехаяь хиларах, хӀаьта марага хаттараш де а эттар из.
Бакъда, Иван Кузьмич юхадухьал отта кийчвенна вар.
Цо вӀалла воха а ца вохаш майрра жоп телар хӀаманна дух тӀа яларца безам болаш йолча ший сесага:
«Хазий хьона, сесаг, вай кхалнаха дагадехад ча кха а техкаш пишкаш летае, хӀаьта цох доккха зулам дала тарлургдоландаь, аз чӀоагӀа приказ деннад дӀахо йодача хана ча техкаш кхалнаха пишкаш лета ма йоайла, аьнна, саьргашцеи дахчанцеи мара».
— «ХӀаьта Палашка сендухь йоллар Ӏа чу? — хаьттар коменданта сесага.
— Сендухь яьллар из миска йоӀ тхо юха цӀадахккалца ото чу?»
— цу тайпарча хаттара духьал кийчваланза вар Иван Кузьмич, веха а веха вӀалла фуд а цаховр аьлар цо.
Ший маьра говзал бӀаргаяйра Василиса Егоровнайна; цхьабакъда, цунгара цхьаккха хӀама шийна хоалургдоацилга харах, ший хаттараш дита а дига, Акулина Памфиловнас къаьстта ший тайпара кийчъеш хиннача диръяьча нарсех доладир цо къамаьл.
БӀарччача бус а тхьовса ца могаш хьийзар Василиса Егоровна, хӀаьта шийна ха а йиш йоацаш дола фу хӀама хургда-хьогӀ ший маьра керта чухь яхача деша дух тӀа а йоаллалацар из.
ШоллагӀча дийнахьа делкъа ламазера чуйоагӀаш, йоккхача топа чура пахашкаш, кхертӀолгаш, цӀогараш, гӀолгаш, цу чу бераша чуйийхка масса долча тайпара нувхаш дӀайоахаш воаллаш Иван Игнатич бӀаргавайра цунна.
«Фу дол-теш е тӀема гӀулакха кийчлулга? — аьнна хийтар коменданта сесага, — киргизаш тӀахьелхарга хьежалий-теш?
Бакъда, иззамо лоадамбоаца гӀулакх сох лечкъадергдарий-хьогӀ Изан Кузьмича?»
Кхалнаьха хӀаманна дух тӀа даларца хулча безамга гӀолла ший сатем боабаь къайле цунгара ха, аьнна, чӀоагӀо а яь, цӀогӀа техар цо Иван Игнатичага.
Бехке волчун лоралуш хилар хьалхагӀа тхьовсадар духьа, гӀулакх доацаш долча хаттарашца тохкам болабеш йолча судахочо мо, Василиса Егоровнас массехк хӀама белгалдаьккхар цунна боахаман хьакъехь.
ТӀаккха, йист ца хулаш массехк минут а яьккха, чӀоаггӀа доккха са а даьккха, корта а оагабаь аьлар цо:
«Са даьла яӀ-кха!
гой хьона миштад керда хабараш!
Фу хургда цох?»
— Айя нанилг! — жоп делар Иван Игнатича.
— Даьла къахетаме ва, вайга салтий шортта ба, молха дукха да, йоккха топ аз цӀенъяьй.
Пугачев юхатоха а мег вай.
Даьла новкъостал хургда, хьакхева дуаргдац!
— ХӀаьта фу саг ва из Пугачев? — хаьттар коменданта сесага.
Укхаза белгалдаьлар Иван Игнатича ала ца доагӀар ше аьннилга, хӀаьта баге юха а эзар цо.
Бакъда, хӀанз из тӀехьа дар.
Василиса Егоровнас шедар хьадувцийтар цунга, цхьанна сагага из дӀа ца дувца, аьнна, цунна дош а денна.
Василиса Егоровнас ше денна дош кхоачашдир, цхьаннега а цхьаь цаӀ дош аланзар цо, мозгӀара сесагага мара, хӀаьта цунга цун етт хӀанз а ара бажаш а, зуламхоша дӀалаца тӀарлургдолаш а хиларах мара а аланзар.
Дукха ха яллалехь массане а вувца ваьккхар Пугачев.
Дувцараш-хетараш тайп-тайпара дар.
Лоалаха яьдача юрташка гӀолла а, чӀоагӀаленашка гӀолла а долла хӀама дика токкилга тӀа а дилла, урядник вахийтар коменданто.
Ши ди даьлча юха цӀа а вена урядкико кхайкадир, кховзткъа верст гаьна, арахьа, шийна дукха цӀераш бӀаргаяйра аьнна а, тӀабоагӀар фуд ца ховш бола боккха низ ба яхаш башкираша дувцаш хезар шийна, аьнна а.
Вешта корта болаш цхьаккха хӀама хьаала ханзар цунна, хӀана аьлча, дӀахо ваха ше ца вахьарах.
Хьалха-тӀехьа мо боацаш, чӀоагӀален чу казакаш хьайна хилар гучахьа дар.
Массайолча улицашка а пхьегӀаш а еш вӀашагӀбетталора уж, шортта къамаьлаш дора шоайла вӀаший, хӀаьта драгун е гарнизона салте бӀаргавайча, уж дӀакъастар.
Царна юкъе аькхаш бахийтар.
Юлай яхача кераста има дилла волча гӀалмакхочо чӀоагӀача лоархӀаме хабар дера комендантага.
Урядника дийцар, Юлая дешашка диллача, харцдар.
Ше цӀавеча тийшача балха говзал йолча казака ший новкъосташка хоам баьбар бунт яьраш болча ше хиларах, ше тӀа а ийца, шийца дуккха къамаьл даь волча, царна хьалхаваьнна лелар волча ше хиларах.
Коменданто цу сахьате дӀачувеллар урядник, гонахьа ха а оттадаь, хӀаьта Юлай цун когаметта вахийтар.
Цу кердача гӀулакха гуччахьа раьза боацаш хилар казакаш.
Цар чӀоагӀа раьза боаца хабараш дувцар, хӀаьта коменданта де аьннар кхоачашдеш волча Иван Игнатича цар дувцаш ший лергашта хьахезадар:
«Хьайна фу хул ховргда-кх хьона, гарнизонера цицхолг!»
Комендант дага хиннавар ше лаьцачунгара цу дийннахье а лоткъам эца, бакъда, хетаргахь шийца барта болчар новкъостал а даь, урядник ха латташехь а веддавар.
Кердача гӀулакхо кхы а дукхагӀа сатем боабир коменданта.
Бахача нахага гӀовтта, яхаш, Пугачева бу кхайкам тӀаболаш дола каьхаташ шийца а долаш башкир лаьцавар.
Цу деша цӀаькха а ший эпсараш вӀашагӀтоха дага хилар комендант, хӀаьта цудухьа цун безам а хилар, цхьа дегабуаме хургдоаца бахьан а оттадаь, Василиса Егоровна цӀагӀара араяккха.
Бакъда, Иван Кузьмича, духхьала хӀама дӀаоалаши, бакълувши вола саг хиларах, хьалхагӀа цкъа ше оттадаь хиннар мара кхыдола бахьан корадинзар цунна.
«Хозий хьона, Василиса Егоровна,
мозгӀара Герасима денад яхаш дувц городера…»
— «Тоъаргда хьона оапаш бувца, Иван Кузьмич, — аьнна юкъеийккхар коменданта сесаг, — сона хов хьона, кхетаче вӀашагӀтоха а, Емельян Пугачев со йоацаш вувца а безам хургба хьа, иштта атта-м Ӏехаергьяц Ӏа».
Иван Кузьмич бӀаргаш а къаьрза висар.
«Мегаьд хӀаьта, — аьлар цо, — нагахьа мо деррига а хьайна хойя Ӏе мара езац, хьо йолаш а дувцаргда оаха из».
— «ХӀанз, са мар, — йоахар цо, — хьо гӀерта везацар со лее, эпсараш боалабе саг вахийта Ӏа».
Тхо юха а вӀашагӀкхийтар.
Иван Кузьмича ший сесаг а тӀайолаш Ӏодийшар тхона моллагӀча, каьхат башха дика ца ховш волча казака яздаь Пугачева кхайкарал.
ГІаьрхочо хоам бора тха чӀоагӀаленна кастта тӀагӀорта ше безам болаш хиларна, казакашкеи, салташкеи ший ордингах хьакхета йоахар, хӀаьта командирашка духьале ца яр дехар, нагахьа мо духьале йойя, боабергба, яхаш, унзара а боахар.
ГІожа дале а, низ болаш долча дешашца яздаь дар кхайкарал, хӀаьта моллагӀча наьха хьаькъалаш тӀа цо кхераме бола Ӏоткъам оттабергболаш долча а дар гӀулакх.
— Миштав ма хой шоана тийшаболх! — ЦӀогӀа ийккхар коменданта сесагага.
— Вайга динза дарг-дац а яхаций.
Духьал а гӀойя цун коггашка Ӏояхка байракхаш!
Маьржа яӀ-кха, жӀале кӀаза!
Шовзткъа шу гӀулакха тӀа долаш вай даьккхалга а, хӀаьта, далла ба хоастам, долла хӀама бӀаргдайна вай долга а ховш веций-хьогӀ из?
Корабаьбол-хьогӀ цунна гӀаьрхочо аьннар деш бола командираш?
— Хетачох хила йиш йолаш-м дацар из, — жоп делар Иван Кузьмича.
— ХӀаьта а цу зуламхочо дуккха а чӀоагӀаленаш караерзаяьй яхаш ма хозий хьона.
— Бокъонца гуча да низ болаш хилар, — белгалдаьккхар Швабрина.
— Укх сахьате ховргда вайна бокъонца цун низ мелаб, — аьлар коменданта.
— Василиса Егоровна, хьадал сога амбара дӀоагӀа.
Иван Игнатич, хьавоалавел хьай башкир, хӀаьта Юлайга укхаза шодамаш хьая а алалахь.
— Сабар, Иван Кузьмич, — аьлар коменданта сесаго ше ягӀачара хьал а гӀетта.
— Маша укх цӀагӀара цхьанахьа дӀаюгаргьяр аз, нагахь узамаш хозе унзар яргья из.
Боккъал дар аьлча-м, со се а яц дери дайта гӀерташ сага Ӏазап деш бӀарахьежара тӀера.
Маьрша Ӏалда шо.
Судаш еча хана бехкеволчунга дери дайта гӀерташ деш дола Ӏазап хьалхарча хана Іалаьмате чӀоагӀа низ болашдар. Цудухьа из гӀулакх дӀадоаккхаш диканна арадаьннача законо вӀалла чакх ца доалаш дукха ха яьккхар.
Из виззз бехке ваь дӀаоттаварна бехке волчо ше дери ца дича даргдоацаш хетар, — кӀалха лард йоацаш хиларал совнагӀа, юридически наькъаца кхетамца еча уйланна къаьстта духьал йолаш а яр из уйла: хӀана аьлча, нагахьа мо бехке вечо дери ца дича — из бехке ца хилар цо чӀоагӀдеш ца хилча, цо деш долча дарех кхы а кӀезигагӀа хила еза из бехке хиларна йола чӀоагӀо.
Кхыметтел хӀанз а хоз сона из акха Ӏаьдал дӀадаларах сагото еш болча судахоша деш дола къамаьлаш.
ХӀаьта тха хана из тайпа Ӏазап хиланза дарг ца хилара шек воалаш цхьаккха саг вацар, е судахой а, е бехкебараш а.
Цу тайпара, коменданта аьнначо тхох цхьаккха а цецваккханзар, корзагӀ а ваккханзар.
ДӀоагӀа коменданта сесагага а долаш, амбара чу ваьлла башкир воалаве вахар Иван Игнатич, хӀаьта массекх минут яьлча есар юкъерча цӀагӀа чуваьккхар.
Коменданто из ше волча тӀавоалаве аьлар.
Башкиро халла баьккхар гӀа наӀар санагӀал тӀех (гӀабаш доахкар цун когех). Ший лакха кий тӀера хьа а яьккха наӀарга дӀаэттар из.
Со цунна бӀарахьежар, дегӀа тӀара нихь гӀеттар са.
ЦӀаккха а виилургвац сона из саг.
Цун кховзткъеи итнел тӀех шераш хургдар.
Е мераш а, е лергаш а дацар цун.
Корта баьша бар цун, можа меттел массехк кӀай чолг багӀар; зӀамига дегӀ долаш, векъа, букъ тӀабаьнна вар из; бакъда, цун готтига бӀаргаш цӀи мо доагаш дар.
«АхӀа! — аьлар коменданто цун унзарча куцах 1741-ча шера наказне яьча бунт яьрех цаӀ из волга а хайна.
— Хьо-м къаьна борз я мотт сона, тха бонгашка хинна ва хьо.
Селла шаьра хьа тути яьша яле, хьо бунт духхьашха яь вац.
ХьатӀавел хьай гаргагӀа, дувцал, мала вар хьо укхаза тӀавайтар?»
Къаьна башкир йист а ца хулаш цхьаккха хӀама ца ховш санна коменданта бӀарахьежаш вар.
«ХӀана латт хьо йист ца хулаш? — йоахар дӀахо а Иван Кузьмича: — эрсий меттах цхьаккха хӀама ца хоаш ва хьо?
Юлай, хаттал цунга шоай меттала, из вай чӀоагӀален чу вайтар малав?
Юлая Иван Кузьмича даь хаттар татрий меттала юха дир.
Бакъда, башкир тхьоврачул кхы эрга ца воалаш бӀарахьежаш вар, цхьаь цаӀ дош аьнна, жоп луш а вацар.
— Якши — аьлар коменданта татрий меттала, — къамаьл-м аз дайтаргда хьога.
КӀантий! Хьадаккхал шоай цунна тӀера къоарза кхоллар, тӀаккха букъ а хьелаш цун.
Живари, Юлай, дика хьелаш из!
Ши инвалид башкира тӀера барзкъаш даха эттар.
Мискинга юхьа тӀа сатем бовр эттар.
Бераша лаьца аькхилг мо, масса оагӀорахьа дӀа-юха хьежар из.
Цхьан инвалидо цун кулгаш хьа а лаьца, ший фоартан юххе уж хьатӀа а дехка из къоано ший баламашца ай а вича, хӀаьта Юлая шод хьа а ийцаь из лоста а йича, — тӀаккха дехар деш, хьесталуча бесса гӀийла узам баьлар башкирага, хӀаьта корта а эгабеш меттана меттел лоаццига юхьиг мара ца йоаллаш йола баге хьайийлар цо.
Из хӀама сай хана хиннилга а, хӀаьта хӀанз паччахьа Александра боча паччачьал дарга кхаччалца се хьаваьхалга а сона дагадехача, нах кхетабара а, нах шоайла безаш хилийтара бокъонаш яржара а хьакъехь сихха карагӀдаьннача хӀамаех цецваланза Ӏелац со.
ЗӀамига саг!
Нагахьа я са йоазонаш хьай кара кхоаче, дагадохалахь, дикагӀа бола а, чӀоагӀагӀа бола а хувцам, цхьаккха тайпара низ а ца беш, оамалаш тоаярца бола хувцам хилар
Берригаш а цецбаьннабар.
— ХӀа-хӀа, — аьлар коменданта, — хьагучох, укхангара вайна хӀама хоалургдац.
Юлай, юхавига башкир амбара чу.
ХӀаьта вай, господа, кхы а цхьацца-шишша дувцаргда.
Тхо тхоашкара хьал дувцаш дагӀаш, цӀаьхха ена цӀагӀа чуийккхар Василиса Егоровна, ювхьа а ювхьаш, Ӏалаьмате чӀоагӀа унзаръяънна а йолаш.
— Фу даьд хьона? — хаьттар цецваьннача коменданта.
— Телха да хьона! — жоп делар Василиса Егоровнас.
— Нижнеозерное тахан Ӏурра яьккхай.
МозгӀара Герасина Ӏу хӀанз укх сахьате цӀакхаьчав цигара.
Цунна из дӀалоацаш бӀаргаяйнай.
Комендант а, беррига эпсараш а хьалъэхкаб.
Беррига салтий кара бигаб.
Зуламхой укхаза а хьатӀабахка мегаш ба шоана.
Дагадоацаш хезаьча хабаро чӀоагӀа цецваьккхар со.
Нижнеозерное чӀоагӀален комендант, сабареи, доккхал ца дезаши вола зӀамига саг сона вовзаш вар: укхал ши бутт хьалха ший къонача сесагаца Оренбургера воагӀаш Иван Кузьмич волча сецавар из.
Нижнеозерное ткъаь пхиъ верст гаьна хургьяр тха чӀоагӀаленна.
ХӀара сахьата хӀанз-хӀанз Пугачев тӀа ма гӀортий, аьнна, хета дезаш дар тхо а.
Марья Ивановнайга хургдола хьал сиха духьал хьекхар сона, хӀаьта цо са дог дӀа а лаьцар.
— ЛадувгӀалахь, Иван Кузьмич! — аьлар аз комендантага.
Вай декхар да воай тӀеххьара са хьалдаллалца чӀоагӀале лораелга, из вӀалла дувца дезаш а дац.
Бакъда, вай уйла йича бакъахьа я кхалнах кхерама кӀал хургбоацаш долча гӀулакха хьакъехьа.
ХӀанз а, нагахь никъ маьрша бале, Оренбурге бахийтал уж е гаьнарча, дукхагӀа тешаме йолча чӀоагӀален чу бахийта зуламхой дӀатӀакхача кхувргдоацаш йолча.
Иван Кузьмича ший сесага дӀатӀа а вийрза аьлар цунга:
— ХӀаьта хозий хьона, сесаг, бакъахьа да а деций, бунт яьчарна кхел яь тхоаш даллалца, оаха шо цхьаннахьа гаьнагӀча метте дӀадахийтача?
— ЭхӀи, из-м дош дац! — аьлар коменданта сесага.
— Мичахьа я пхо кхоачаргбоацаш йола чӀоагӀале?
Белогорскен чӀоагӀале хӀаний тешаме йоацаш?
Далла ба хоастам, ткъаь шоллагӀа шу ма дий вай укхаза даха.
Башкираш а байнаб, киргизаш а байнаб: Пугачев веча а дагӀийса мег!
— ХӀаьта, сесаг, — аьлар цунна духьал Иван Кузьмича, Ӏергья-кха, хӀаьта, нагахьа санна вай чӀоагӀаленах хье бӀубенна яле.
Машийна фу дергдол хьогӀ вай?
ЧӀоагӀале кара ца йодареи е новкъостал тӀадоагӀеи дика дар, хӀаьта нагахьа мо зуламхочо чӀоагӀале дӀайоаккхе?
— Айя, тӀаккха-м… — цигача шек а ийккха тӀехъяьнна чӀоагӀа унзар яьннача кепехь а йийрза къамаьл сацийтар Василиса Егоровнас.
— Мичара, Василиса Егоровна, — йоахар дӀахо а коменданта, хоза хета ший дешаш ца дайналга зе а луш, хӀаьта из укх дунен тӀа цо яьккхача хана эггара хьалха хинна хила мегаш а дар.
— Укхаз Ӏер Машийна бакъахьа дац.
Оренбурге йохийтаргья вай из, хьаийцаь нана йолча, цига бӀу а йоккхий топаш а шортта я, гонахьа тӀо карт я.
Хьо хье а цунца цигахьа дӀайодаре бакъахьа хетар сона-м, хьо йоккха саг яле а, хьажалахь хӀаьта, чухьийлха чӀоагӀале дӀайоаккхе хьайна фу хул.
— Бакъахьа да, — аьлар коменданта сесага, — из дергда вай, Маша дӀайохийтаргья вай.
Сога кхыметтел гӀанахь а ма алала из: со гӀоргъяц.
Сона хьашт дац тахан къаеннача дийнахьа хьоцар къастилга а, наьха мехка сайна цхьалхха цхьаь каша яха а.
Дахар а, довр а цхьана хила деза
— Из а хьа гӀулакх да, — аьлар коменданта.
— Жи, ма га.
Йолле наькъа кийчъе Маша.
Кхоана сабелгало йоаллашехь а дӀайохийтаргья вай из; совнах воашка беце а комбой а лургба вай цунна.
Мичай Маша?
— Акулина Памфиловна йолча я, — жоп делар коменданта сесага.
— Нижнеозерне яьккхай, аьнна хезача, дог кӀаьдденнадар цун.
Из цамогаш хилар кхер со.
Низ бола даьла яӀ-кха, фу бӀаргадовлцца доахадаьд Ӏа тхо.
ЙоӀ дӀаяхийтара хьовза яхар Василиса Егоровна.
Комендант волча ду къамаьлаш хӀанз а сайца-дацар, бакъда, хӀанз со се царца къамаьл деш я вацар, е аз цхьаннега а ла а дувгӀацар.
Марья Ивановна пхьерий ханна ера бос баха а, йийлха а йолаш.
Йист ца хулаш пхьор а диа, массазачул кастагӀа гӀайттар тхо истола тӀара, берригача дезала Ӏодика а йийца тхо цӀадахар.
Бакъда, хоза хета сай тур диц а далийта, со юхавера из дахьа: со сакхувш вар цхьаь а йолаш Марья Ивановнайна се тӀа кхоачаргхиларах.
Сона дага хиннача беса, наӀарга духьал а кхийтта тур хьаделар цо сога.
«Маьрша Ӏалва хьо, Петр Андреевич! — аьлар цо сога бӀаргах хий а ухаш.
— Со Оренбурге йохийт.
Маьрша а, ираз долаш а хилва хьо, даьла кхел яле кхы а вӀаший бӀаргаго мег вай, нагахьа мо ца гойя…»
— цигга цунга елхара мухь баьлар.
Аз из мархӀа еллар.
«Маьрша гӀолда хьо, са малайк, — аьлар аз, — маьрша гӀойла хьо са хьамсара яр, сона хьашт долаш яр!
Сона фуннагӀа хуле а, тешалахь, са тӀеххьара уйла а, аз тӀеххьара ду ламаз а хьайх хургхиларах!»
Маша, са наькха тӀа хьатӀа а ежа, елхаш яр.
Со, тоӀӀабаь цунна барт а баьккха, сихха араваьлар цӀагӀара.
Корта VII
ЧУХЬЕЛХАР
Са корта яӀ-кха, кортилг,
ГӀулакха тӀа кхийна корта!
ГӀулакх даьд Ӏа, са корта,
Ткъаь кхойтта шера нийсса.
Кхачанзар хьога, са корта,
Адамий яькхал, мерза ираз,
Хье хоастабеш дола хоза дош а,
Сийлен из чин мо мара!
Алхха хьога кхаьчар, корта,
Лаккха бегӀа уж ши бӀоагӀа,
ПхорагӀа билла къоахка бекъа,
Къамаргах тосса чиллан лалам.
Халкъа илли.
Цу бус со тхьовсанзар, е тӀера барзкъаш дӀа а даханзар аз.
Марья Ивановна араяла езаш йолча чӀоагӀален наӀарашка са тоссашехь а ва а вена, цигга тӀеххьара моаршал цунга дала лаьрхӀа вар со.
Се чӀоагӀа хувцавеннилга гучадаьлар сона: хӀанзза дукха ха йоаццаш а тӀехь хьелавеш се дӀалаьца хиннача гӀайгӀал дуккха а аттагӀа дар сона хӀанз сай хьувзаш дола са.
Къастара гӀайгӀанца сона чухь увш дар, сийрдда бӀаргуш деце а, мерза сатувсаш, сатем байна, кхерамаш хьатӀакхачарга догдоахилга, бакъахьарча наькъаца сий дезара уйлаш.
Йодий а ца ховш дӀаяхар бийса.
ЦӀагӀара аравала безам болаш, со волча ханна са ниӀ хьаеллаелар, вай казакаш бийсана чӀоагӀлен чура низзагӀ Юлай а ийца дӀа а бахаб, чӀоагӀаленна гонахьа малашб ца ховш бола нах а лел, яхаш дола хабар дахьаш воагӀа капрал со волча хьачу а ваьлар.
Марья Ивановнай дӀаяха кхувргдац-кха, аьнна, хетаро, со унзара ваьккхар, массехк гӀулакх сихха капрала тӀа а дилла, со цу сахьате комендант волча хьийдар.
Са хулаш доагӀар.
Со улица тӀа гӀолла хьийдда водаш сай цӀи йоаккхаш хезар сона.
Со юхасецар.
— «Мича вода хьо? — аьлар Иван Игнатича, сона тӀехьа а кхийна, — Иван Кузьмич вала тӀа ва, со хьога кхайка а вайтав.
Пугачев кхаьчав.
— Марья Ивановна дӀаяха йолий-теш ? — хаьттар аз дог тоха а денна.
— «Ца кхувш йисай, — жоп делар Иван Игнатича, — Оренбурге бода никъ дӀалаьцаб, чӀоагӀаленна го баьб.
Телха да хьона, Петр Андреевич».
Тхо вала тӀа, гонахьа карт яь чӀоагӀ а яъ, Ӏаламо ше айяь йолча моттиге дахар.
Цигача хӀаьталехь а гулбенна хьувзар чӀоагӀален чу бахаш бола беррига нах.
Гарнизон топаш бе а йолаш латтар.
Йоккха топ цигга хьаенаяр селханехьа а.
Ший кӀезигача эскара хьалхашка гӀолла дӀа-са а ухаш лелар комендант.
Кхерам гарга гӀортаро, хӀанзолца ца хиннача бесса денал ураоттадаьдар къаьнача бӀухочун.
Арен тӀа, чӀоагӀаленна гаьна боаццаш лелаш цхьа 20 саг говра баьреш бар.
Уж казакаш болаш мо хеталора, бакъда, царна юкъе болаш бар башкираш а — цар чоалбай кийнехи тӀаьски гӀормигехи бовза атта бар уж.
Коменданто ший бӀуна го баьккхар е къамаьл а деш:
«Живари, бераш, тахан духьал оттаргда вай воай нана паччахь лораяр духьа.
Дерригача дуненга дӀахьокхаргда вай воаш кӀантий хилар а биаь дув къаьрбергбоацаш хилар а!»
Салташа чӀоаггӀа кхайкадир шоаш раьза хилар.
Сона хьалхашка латташ вола Швабрин бӀарг тӀера ца боаккхаш моастагӀчунгахьа хьежаш вар…
Арен тӀа гӀолла лийнна нах, чӀоагӀален чу нах хьайнилга зе а денна, кучка яь шоайла вӀашка а баьхка кхел е эттар.
Иван Кузьмичас йоккха топ гулъеннача цар тоабанна тӀаерзае аьлар Иван Игнатичага, хӀаьта инза дӀатӀа ше деллар цо.
Пхоро жӀув деллар, царва тӀагӀолла тӀехбаьлар из, цхьаккха зе а ца деш.
Баьреш дӀа-са а беха, цу сахьате бӀарга къайла баьлар, хӀаьта аре йоасса а елар.
Цу ханна вала тӀа ера Василиса Егоровна, цунна тӀеххьа цох дӀакъаста безам боацаш йола Маша а ера.
«ХӀаьта, фуд укхаза? — аьлар коменданта сесага.
— Мишта лел тӀом?
МоастагӀ мичав?»
— «МостагӀа-м гаьна вац, — жоп делар Иван Кузьмича.
— Далла лойя, деррига а бакъахьа даргда.
ХӀаьта, Маша, унзара хетий хьона?»
— «Хетац, дади, — жоп делар Марья Ивановнас, — цӀагӀа цхьаь ягӀаш унзара я».
Укхаз сона бӀара а хьежа низкъала елаелар из.
Сайна дукха езаш яр лорае луш мо, сийсара цо ший бера сайга из хьадалар дага а деха, сай туран ко бе тоӀадир аз, сай лоӀамехь а воацаш.
Са дог доагаш дар.
Цун рыцарь се волаш санна хетар сона.
Из теша мегаргйолаш се хилар дӀахьокхарах хьогаш вар со.
Сатем боаццаш сатувсаш вар со хоадам беш йолча минутага.
Цу ханна чӀоагӀаленна ах верст гаьна болча гувна тӀехьашкара гучаяьлар кердача говра баьрей тоабаш, хӀаьта дукха ха ялалехьа аре хьалъяьккхар гебагӀаши Ӏадсаькхаши долаш болча дуккхача наха.
Царна юкъе лелар сирача дын тӀа а вагӀаш, цӀе гӀовтал а ювхаш, дерзан тур бе а доаллаш цхьа саг: из Пугачев ше вар.
Из юхасецар.
Цунна го бир, хӀаьта бӀаргагучча бесса, цо аларах виъ саг хьа а къаьста, говраш ма йоаггӀа хаьхка чӀагӀаленна кӀал кхаччалца хьабаьхкар.
Тхона тийшаболх баь байдда хинна тхоайбараш уж болга хайра тхона.
Царех цхьаннега тура тӀа лаьца каьхата лист яр, шоллагӀчунга гебагӀанна юхье а бегӀа Юлая корта бар. Цо из, лоста а баь, тхога картал тӀехбайтар.
Мискача гӀалмакхочун корта коменданта коггашка Ӏобежар.
Тийша болх баьраша цӀогӀарч деттар:
«Топаш ма етта, хьатӀадувла паччахьа волча.
Паччахьа укхаза ва!»
«ХӀаьта-м аз шоана! — цӀогӀа техар Иван Кузьмича.
— КӀантий! топаш тоха!»
Салташа залпах топаш техар.
Письмо бе доаллаш хинна казак, аьга а аьга говра тӀера чувера, вожаш хаьхка юхабахар.
Со Марья Ивановнайна бӀарахьежар.
Юлая цӀеша бизача керта сурто унзар а яьккха, техача залпо къор а яь, сакхетам чу йоацаш хеталора из.
Коменданто капрал хьатӀа а вийха цунга аьлар веннача казака бера лист хьая, аьнна.
Капрал ара а ваьнна юхавера венначун говра юхь а лаьца.
Письмо комендантага дӀаделар цо.
Иван Кузьмича дагахь дийшар из тӀаккха пархинг доаккхаш дохадир.
Цу хана бунтхой тӀом болабе кийчбалар гучахьа дар.
Дукха ха ялалехь тха лергашта юххе гӀолла шокарч етта доладелар пхорч, хӀаьта массехк Ӏадсаькх чухайр тхона юххе лаьттах а картах а.
«Василиса Егоровна! — аьлар коменданта.
— Укхаза кхалнаьха гӀулакх дац, дӀайига Маша, гаци хьона: йоӀ е енна а е дийна а йоацаш йола».
Пхорчаша теяь йола Василиса Егоровна бӀарахьежар дуккха нах лелаш йолча аренна, тӀаккха мара дӀа тӀа а йийрза, аьлар цо цунга:
«Иван Кузьмич, вахараи Ӏожалаи даьла мукъа ва: даькъала дувца Машай гӀулакх.
Маша, дӀатӀагӀо даьна».
Маша, бос а баха, эга а еш, Иван Кузьмичана дӀатӀаяхар, гора а этта цунна лаьттах корта техар.
Къаьнача коменданто цунна кхозза жӀарг техар, тӀаккха хьал а гӀоттаяь, барт а баьккха аьлар, хувцаеннача гӀараца:
«ХӀа, Маша, ираз долаш хийла хьо.
Далла ламазаш де: цо кӀалъютаргьяц хьо.
Нагахьа мо, дика саг нийслойя — дала безами, хьехами лолба шоана.
Сои Василиса Егоровнаи даьххача бесса, дахалаш.
ХӀа, Ӏодика хийла, Маша.
Василиса Егоровна, дӀайига ер сихагӀа».
(Маша цун фоартах а хьаьрча йийлхар.)
— Вай а даьх барташ, — аьлар йийлха а йийлха коменданта сесаго.
Маьрша хилва хьо, са Иван Кузьмич.
Къин тӀера валалахь сона, нагахьа моллагӀа а цатоам аз хьайна баьбале!
— Маьрша яхийла, маьрша яхийла хьо! — аьлар коменданта ший къаьна сесаг мархӀа а елла.
— ХӀа, тоъаргда!
Долле, долле цӀа; нагахь кхейойя Машийна сарафан тӀаювхалахь.
Коменданта сесаг ший йоӀаца гаьна яьлар.
Марья Ивановнайна со тӀехьа хьежар.
Цо юха а хьежа, сога корта лостабир.
Цу ханна Иван Кузьмич тхогахьа вийрзар, цун беррига теркам а моастагӀчоа тӀабахар.
Бунтхой шоашта хьалхале еш волчоа гарга вӀашагӀбетталуш бар, хӀаьта цӀаьхха говрашта тӀера босса баьлар уж.
«ХӀанз чӀоагӀа хилалаш, — аьлар коменданта, — чухьелхаргба…»
Цу минута чухь унзара мухьарчи, цӀогӀарчи лийлхар.
Бунтхой байдда тӀабоагӀар чӀоагӀаленна.
Тха йоккха топ картечаца йиза яр.
Коменданта махулла гаргагӀа тӀабитар уж, хӀаьта юха а цӀаьхха йоаккха топ ялийтар.
Пхо тоабанна юккъе чукхийтар.
Бунтхой шинна а оагӀорахь юстара а лийлха тӀехьашка баьлар.
Царна хьалхале телар ше цхьаь висар хьалхашка…
Цо тур лестадора, хӀаьта мамогга уж юхасовцабе из гӀерташ мо а хеталора…
Цхьан минута дижаь хинна цӀогӀарчи, мухьарчи юха а эттар.
«ХӀа шоай, кӀантий, — аьлар коменданта, — хӀанз коанаӀараш дӀаелла, фата тоха, кӀантий!
ДӀахьалха, юха духьал арадовла, сона тӀехьа долле!»
Коменданти, Иван Игнатичи, сои бӀаргацӀацкъам тохача юкъа чӀоагӀален валанна хьалхашка хилар, бакъда, кхераенна гарнизон меттахьа яланзар.
«ХӀана латт шо, са биргаш, дӀаэтга? — цӀога техар Иван Кузьмича.
— Дойя, дов деза: гӀулакх ма дий вай дер!»
Цу минута бунтхой тхона хьатӀа а байдда чӀоагӀаленах чубелар.
Фата сецар: гарнизоно топаш Ӏокхайсар.
Со а вожаваьвар, цхьабакъда, со хьал а гӀетта бунтхошца чӀоагӀален чу ваьлар.
Кертах чов а хинна вола комендант шийгара дӀоагӀаш дӀадехаш болча зуламхошта юкъе латтар.
Со гӀо де дагахьа цунна дӀатӀавада дага хиннавар массехк теннача казакаша тӀабеттабенна хьа а лаьца, бахтарашца вийхкар со, деш е къамаьл а долаш:
«Шоана хургдар-м белггал да шоана, паччахьа яьхар ца даьрашта!»
Тхо улицашка гӀолла дӀатокхадир.
Бахаш бола нах тух-сискалца арабувлар.
Гургала тата дувлар.
ЦӀаьхха цӀогӀарч даьлар тоабанна юкъе паччахь майдан тӀа есарашка хьежаш а дув буийташ а ва, аьнна.
Нах майдан тӀа дӀахьийлхар.
Тхо а цигахь дӀалаьхкар.
Коменданта цӀен хьалхашка кресла чу вагӀар Пугачев.
ТӀаювхаш хоза казакий гӀовтал яр цунна, догамаш а даь.
Дошо кӀовжамаш а дадаш йола цогала лакха кий цун къегаш долча бӀаргаш тӀа ӀотӀаэза яр.
Цун юхь сайна йовзаш мо хийтар сона.
Казакий юрта даьй бар цунна гонахьа.
МозгӀар Герасим, бос а баха, эга а эгаш, наӀар тӀа латтар, жӀарг бе а доаллаш.
Бовргболча наьха духь из цунна хьесталуш мо хетар, йист а ца хулаш.
Майдан тӀа сихха догӀаш латтар нах хьалъэхка бӀоагӀий.
Тхо гарга гӀертача башкираша нах дӀа а лелхабаь, Пугачевна тӀадигар тхо.
Гургала тата сецар: вӀалла а гӀар-тата доацаш сатийра.
«Комендант малагӀа ва?» — аьлар паччахьа цӀи шийх ше тиллачо.
Тха уряднико, тоабанна дӀахьалхашка а ваьнна, дӀахьекхар Иван Кузьмич.
Пугачева, цӀимхарча къоаночоа бӀара а хьежа, аьлар цунга:
«МалагӀа бокъо яр хьа сона, хьай паччахьанна, духьал вала?»
Коменданто, човно чӀоаггӀа кӀал а вита, ший юххера низ ура а оттабаь, чӀоагӀача оазаца аьлар:
«Хьо сона паччахьа вац, хьо къу а хьайх Ӏайха цӀи тилларг а ва, хозий хьона!»
Пугачева цӀимхаро шод беллар хьажа юкъе, хӀаьта кӀай йовлакх а лостадир.
Массехк казако тӀабеттабенна хьа а лаьца, нах хьалъэхкача бӀоагӀашта дӀатӀавихьар къаьна капитан.
Царна тӀагӀолла пхорагӀ уллача бӀоагӀанна тӀавагӀаш вар селхан оаха лоткъам ийцаь вола ийрчаваьккха башкир.
Цун бе ткъирг йоаллар, хӀаьта минут яьлча мискинг Иван Кузьмич бӀаргавайра сона хьалъэлла уллаш.
ТӀаккха Пугачев волча Иван Игнатич воалавир.
«Дув баа, — аьлар цунга Пугачева, — паччахьанна Петр Федоровича!»
— «Хьо тхона паччахьа вац — жоп делар Иван Игнатича, ший капитана дешаш юха а белгалдоахаш.
— Хьо, воте, къу а хьайх Ӏайха цӀи тилларг а ва!»
— Пугачева юха а йовлакх лостадир.
ХӀаьта дог цӀена поручик ший къаьнача хьакима лалла хьалъэллар.
АргӀа сога яр.
Со Пугачевна майрра бӀарахьежаш вар сай дог-майрача новкъосташа денна жоп дала кийч а луш.
ТӀаккха, вӀалла дӀаоалалургдоацача бесса чӀоагӀа се цец а воаккхаш бунтхошта юкъе Швабрин бӀаргавайра сона, го баьккха корта а тесса, казакий гӀовттал а ювхаш.
Цо Пугачевна дӀатӀа а ваха, цун лерге массехк дош аьлар.
«Хьалъолла из!» — аьлар Пугачева, хӀанз сона бӀара а ца хьожаш.
Сона лалам фортах тессар.
Со дагахь дуӀаш де эттар, далла хьалхашка айса мел даьча къиношта дехке а воалаш, сай дега везаш мел вар цо кӀалхарваккхар дехар а деш.
Со нах хьалъэхкача бӀоагӀашта кӀал дӀавигар.
«Ма кхера, ма кхера», — йоахар со хьалъолла боахкараша, шоай дагахьа со майра ваккха гӀерташ-м хила мегар уж.
ЦӀаьхха цІогӀа хезар сона:
«Сабар, вий яхаргаш! Сабар!..»
— Нах хьалъохкачар сабар дир.
ДӀахьежар со: Савельич уллар Пугачевна когех а хьарча.
«Са веза да!» — йоахар мискача лаьва.
— Фу хургда хьона Ӏа аьлан бер дийнадар аьнна?
дӀахеца из.
Цунах ахча лург ма дий хьона; хӀаьта хьокхамаи кхерамаи духьа со къоано мукъагӀ хьалъолла хьайна!»
Пугачева хоам бир, хӀаьта со цу сахьате хьа а ваьста витар.
«Тха дас гешт ду хьона» — йоахар сога.
Цу минута сога оалалургдацар се кӀалхарвалара гӀадвахав е цу гӀулакха раьза хиланзар, аьнна.
Сона хеталуш дола хӀамаш вӀашагӀъийнна, баьде дар.
Со юха шийх цӀи тиллар волча воалавир, хӀаьта цигга гора а хоавир со.
Пугачева ший пхаьнаш гуш дола кулг хьакховдадир сога.
«Барт баккха кулгах, барт баккха кулгах!» — йоахар сона гонахьа.
Цхьабакъда, селла телха кӀезига хета хӀама дечул дикагӀа хеташ, моллагӀа а тайпа валар тӀаэцаргдар аз.
«Айя, Петр Андреевич! — йоахар шорттига Савельича, сона тӀехьашка а этта, со дӀа а тетташ.
— Къар ца луш ма хила!
Фу хургда хьона?
Туг а кхесса барт баккха зулам… (тфугали!) барт баккха цун кулгах».
Со дӀа-са хьацар.
Пугачева ший кулг Ӏохийцар, со бегвоаккхаш ер а аьнна:
«Укхун возалле сов гӀадвахарах тувлавеннав.
Хьаайве из!»
Со хьал а айваь мукъа витар.
ДӀахо додача унзарча сурта бӀарахьежа эттар со.
Бахаш бола нах дувнаш даа болабелар.
Уж цхьацца хьатӀаухар, хьалхагӀа жӀаргах барташ а доахаш, тӀаккха ше шийх цӀи тиллаьчоа кортош а детташ.
Гарнизона салтий а укхаза латтар.
Ший аьрхӀа кӀод бе а доаллаш волча ротан портночо цар кӀажараш тедар.
Уж, оага а беле, дӀатӀаболхар Пугачева кулга, хӀаьта цо царна ше гештделга а дӀакхайкадора, уж ший ордингаца хьа а эцар.
Из деррига а кхаь сахьата лаьттар.
Эггара тӀехьа а Пугачев кресла чура хьал а гӀетта, шийна уллувча комбошца уйчен ӀокӀалваьлар.
Нувраца-дирстаца дика кийчбаь бола сира ди хьаэзар цунна.
Шин казако юхь а лаьца нувра чу хьатӀахоавир из.
МозгӀарага Герасимага дӀааьлар цо, ше обед из волча дуаргдолга.
Цу минута кхалсагага цӀогӀа даьлар.
Массехк гӀаьрхочо уйчен тӀа хьатӀаяьккхар еррига хьекха а яь, хӀама тӀа а ца дуташ ерзан а яьккха йола Василиса Егоровна.
Царех цхьанне цун къоанзолг хӀанзехь а шийна тӀаювха кхийнадар.
Вокхар бедараш а, тӀоаргацаш а, чай мела пхьегӀаш а, чухь дувхаду барзкъаш а, еррига кхы лоадам боаца хӀамаш а яхьар.
«Дукха дахаргаш шо! — цӀогӀа деттар мискача йоккхача саго.
— Са диталаш са, гештдеха.
Деза даьй, Иван Кузьмич волча йигалаш со».
ЦӀаьхха нах хьалъэхкача бӀоагӀашка хьежар из. Вайзар цунна ший мар.
«Зуламхой! — цӀогӀа техар цо йиш а еха.
— Фуд оаш цунна даьр!
Са сердало, Иван Кузьмич, майра салтий корта!
Хьона хӀама даьдацар е прусски гебагӀаша а, е туркий пхорчаша а; сийлен тӀем тӀа мича хилар хьа дегӀ Ӏодожар, ведда лелача каторжника ма воавирий хьо!»
— «Соцаде из къаденна гӀам!» — аьлар Пугачева.
Цигга къонача казако кертах тур техар цунна, хӀаьта из енна Ӏоежар уйчен лагӀаш тӀа.
Пугачев дӀавахар, нах цунна тӀеххьа дӀахьийлхар.
Корта VIII
КХАЙКАНЗА ВЕНА ХЬАША
Кхайканза вена хьаша татречул вогӀа ва.
Майда йоассаелар.
Со хӀаьта а цхьан метте латтар.
Селла унзарча хӀамаша кегаяь уйлаш нийсъе магацар сона.
Массарел а тӀех Ӏазап дора сона Марья Ивановна фу хьал долаш я сайна ца харо.
Мичай из?
Фу хьал долатеш цунга?
лачкъа кхийнадолий-теш?
тешаме йолий-теш из лачкъа моттиг?..
Сагот деш йолча уйлаех виза а волаш, дӀачуваьлар со коменданта цӀагӀа…
Деррига а даьсса дар; гӀандаш, истолаш, тӀоаргацаш дохадаьдар; пхьегӀаш йохаяьяр; долла хӀама а дӀадихьадар.
ЙиӀий цӀагӀа бодаш болча зӀамигача лоаме тӀа гӀолла ведда хьалтӀавахар со, хӀаьта се кхеллача денз эггара хьалха Марья Ивановнай цӀагӀа чу а ваьлар со.
ГӀаьрхоша кӀалтӀабийтта бола цун мотт бӀаргабайра сона; ишкап йохаяь а чура хӀамаш дӀайихьа а яр; йоассаенна йолча даьлий сурташ доахкача моттига хьалхашка хӀаьта а боагаш бар кӀерам.
ХӀама ца деш дисаьдар пенах хьалъилла кизгилг а…
Укх сабарерча йиӀий цӀен цӀен-нана мичахьа йола-теш?
Цхьа унзара уйла ийккхар са керта чу: из гӀаьрхошта кара йолаш мо хийтар сона…
Дог цӀайзар са…
Со гӀайгӀане, геттара гӀайгӀане вийлхар, хӀаьта сайна дукха езаш йолчун чӀоаггӀа цӀи а яьккхар аз…
Цу минуте шорттига ду шарх хезар, хӀаьта ишкапа тӀехьашкара гучаяьлар Палашка, бос а баха, унзаръяларах эга а еш.
— Аь, Петр Андреевич! — аьлар цо, кулгаш хьал а тайса.
— Фу ди дар ер!
Фу гӀулакхаш да ераш!..
— ХӀаьта Марья Ивановна? — аьнна хаьттар аз са ца тувш, — фу хиннад Марья Ивановнах?
— ЙоӀ яланза я, — аьнна жоп делар Палашкас.
— Из Акулина Памфиловна йолча лачкъа йоалл.
— МозгӀара сесаг йолчеи! — аьнна цӀогӀа ийккхар сога, унзара а ваьнна.
— Са даьла! айя, цига Пугачев ма вий!..
Со хьийдда цӀагӀара араийккхар, бӀаргацӀацкъам тохача юкъа уйчен тӀа ваьлар, хӀаьта ведда мозгӀара цӀагӀа а вахар, цхьаккха хӀама бӀарга а ца гуш, е айса фу леладу а ца ховш.
Цигара хьахозар цӀогӀарч, белам, иллеш…
Пугачев ший новкъосташца той деш вар.
Палаша а сона тӀехьа едда цига ера.
Из яхийтар аз, шорттига Акулина Памфиловнайга кхайка, аьнна.
Цхьа минута яьннача гӀолла мозгӀара сесаг со волча ото чу хьаера, бе йоаллаш яьсса шуша а йолаш.
— Даьла духьа! Мичай Марья Ивановна? — аьнна хаьттар аз, чӀоагӀа корзагӀа а ваьнна.
— ДӀа, юкъ еллача тӀехьашка со йолча маьнге тӀа улл, са кхокхилг, — аьнна жоп делар мозгӀара сесага.
— Маьржа яӀ-кх, Петр Андреевич, сахьат даханзар доккха зулам эккха, хӀаьта а, далла ба хаастам, деррига а бокъонгахьа даьлар.
ХӀа, аьнна, обед де зуламхо Ӏоховшшехьа а, укханга, са мискингага, хьа а кхийтта, узам баьлар!..
Са дӀа а лаьца йисар со.
Цунна хезар:
«Малай хьа из «ахӀ» яхар, йоккха саг?»
Къуна сужне яхар со: «Са веший йоӀ я из, паччахьа, цамогаш хинна улла ер шоллагӀа кӀира а да.»
— «ХӀаьта къона йий хьа веший йоӀ?»
— «Къона я, паччахьа».
— «ХӀаьта бӀаргаяйтал сога, йоккха саг, хьай веший йоӀ».
— Ма чӀоагӀа тохаделар са дог, дӀаьта а де хӀама дацар.
— «ГӀо хӀаьта, паччахьа, бакъда, гӀетта хьо волча хьатӀая могаргдолаш-м яц йоӀ».
— «ХӀама дергдац, йоккха саг, со-м се ваха а хьожаргва».
Ваха а вахар даьла моастагӀа цӀенна еллача юкъа тӀехьашка, мишта хет хьона!
Хьаэзар духьалъулла пордув, тӀалакхар аьрзе дараш санна дола ший бӀаргаш — хӀама данзар… дала ше араваьккхар!
Теший хьо, сои, са мар мозгӀари мел чӀоагӀа кийчденнадар Ӏазаперча Ӏоажалга.
Хьайзача ираза, цунна, са кхокхилга, из вовзанзар.
Даьла хьо низ кхоачаш ва-кх, тӀакхаьчар-кх вайна е цӀай!
Дувцилга йоацаш да хьона цӀай-м!
Мискинг Иван Кузьмич!
Хьанна хетаргдар…
ХӀаьта Василиса Егоровна?
ХӀаьта Иван Игнатич?
Из мукъах фу бахьане?..
Хьона мишта дир гешт?
Гой, мишта хиннав Швабрин, Алексей Иваныч?
Гобаьккха корта тессаб, хӀаьта хӀанз укхаза тханцига царца шуне а вагӀа!
Дувцилга яц говза хилар-м!
ХӀаьта цамогаш улла веший йоӀ аз хьоайича, тӀаккха из, теший хьо, урс чакхдоаккхаш мо бӀарахьежар сона: хӀаьта дӀа-м аланзар, баркал цунна из бахьан долаш а».
— Цу минуте хьаьший дахаь цӀогӀарч а даьлар, мозгӀара Герасима гӀар а хезар.
Хьаьшаша чхьагӀар дехар, фусам-да сесагага кхайкар.
МозгӀара сесаг дӀахьайзар.
«Волле, цӀа гІо хьайна, Петр Андреевич, — аьлар цо, — хӀанз хьо теркалве йиш яц; зуламхой молаш багӀа.
Хьашт доацар хургда, бахаьча царна хьо кӀалвусе.
Маьрша гӀолва, Петр Андреевич.
Хала-м деггӀар хургда, дала дутаргдац вай!»
МозгӀара сесаг дӀаяхар.
КӀезига-дукха са метта а дена, со сай квартире вахар.
Майдана юхе гӀолла тӀехвоалаш нах хьалъэхкача бӀоагӀий гӀовна юхе гул а бенна, хьалъэхкачарна тӀера иккаш йоахаш боахкаш массехк башкир бӀаргавайра сона.
Айса гадаккхаро пайда лургбоацилга ховш, халла юхаэзар аз сайна чуесса эгӀазал.
ЧӀоагӀален чу гӀолла удаш гӀаьрхой лелар, эрсий цӀенош довхаш.
Молаш багӀача бунтхой цӀогӀарч дар массанахьа а дувцаш.
Со чувера.
НаӀарга духьалвера сона Савельич.
«Далла ба хоастам! — аьнна цӀогӀа даьлар цунга, со бӀарга а вайна.
— Сона-м зуламхоша хьо юха а лаьца хургвий-хьогӀ, аьнна, хийттадар.
Маьржа яӀ-кх, Петр Андреевич!
Теший хьо?
Шедола хӀама дихьад вай цу тийшаболх бахаргаша: барзкъаш, чухьдувхаду барзкъаш, хӀамаш, пхьегӀаш — цхьаккха хӀама дитадац!
ХӀаьта вайзарий хьона, аьла, тхьамада?»
— А, вовзанзар, мала вар из?
— Мишта?
Постоялы дворе хьайгара кетарг яьккха, къаракъ мелаш хиннар виц мича веннав хьона?
Пхьагалий кетар-м цхьаккха хӀама данза цӀена ма ярий, хӀаьта цо, шайтӀа, парххе овнаш лелхийтар-кх цун, шийна тӀасоттаяь!
Со гӀанкарваьлар.
Бакъ а дар Пугачев сона никъ хьехаш хинначоа тамашийна чӀоагӀа тара хилар.
Со тийшар, Пугачеви изи цхьа саг хиларах, тӀаккха кхетадир аз сайх баьча къахетама бахьан.
ЧӀоагӀа тамаш йолча бесса вӀаший чоалдаьннача гӀулакхех цецваланза Ӏеваланзар со: дер а дайна лелаш волча сага еннача берий кетаро цо къамаргах тоссача мушах а лоравир, хӀаьта къаракъ а мелаш постоялы дворе гӀолла лийнначо чӀоагӀаленаш дӀа а лувцаш, паччахьалкхе а хьувзайора!
— ХӀама дуаргдий Ӏа? — аьнна хаьттар ший оамалаш хувца ца йолийтача Савельича.
— ЦӀагӀа хӀама дац; ваха а ваха лохаргда аз, фуннагӀа кийчдаь а хӀама а кийчдергда.
Цхьаь висача, со уйлаех чуийра.
Фу дергдар аз?
Зуламхой карарча чӀоагӀалеи чу юхеӀелга, е цун ординга тӀехьаваьнна лелилга эпсара тоам болаш а дацар.
Декхаро дӀадехар, хӀанз латташ долча, халонашца тӀаэттача гӀулакхашца сай гӀулакх хӀанз а даьхенна пайданна хургдолча мотте со дӀавахар…
Цхьабакъда, безамо чӀоагӀа хьехар дора сона, Марья Ивановна йолча юхе а Ӏе, хӀаьта цун гӀончеи, воча хӀамах из лораергьяри а хила, яхаш.
Сихха а, шеко йоаццаш а гӀулакхаш эргадарг хиларал сакхувш се воллашехьа а, оага ца веш висацар со цунна тӀалатта кхерам айса дагалаьцача.
Са уйлаш юкъе йитар казакашха вола цхьа саг варо. Из ведда венавар хоамбе «Турпала паччахьо хьо ше волча дӀавех», — аьнна.
— Мичав из? — аьнна хаьттар аз ваха кийч а луш.
— Коменданта цӀагӀа ва, — аьлар казака.
— Обед даьчул тӀехьагӀа из, тха да бане вахавар, хӀаьта хӀанз салоӀаш ва.
Массанена а бӀаргагуш да хьона, хьа возалле, цІи хезза саг из волга: обед деча хана кхерзаь ши хурск йиар цо, хӀаьта Ӏи цо мел йӀайха тӀаухийт аьлча, кхыметтел Тарас Курочкина а лоаяланзар, Фомка Бикбаевга нув дӀа а бенна, шийла хий тӀакхийрза хала мукъаваьлар.
Дувца хӀама дац: цун массадола хӀама чӀоагӀа да…
ХӀаьта бане цо наькха тӀара паччахьа белгалонаш хьахьекхар, яхаш, хоз: цхьан оагӀорахьа ши корта бола аьрзи, цӀаста шай миссел йоккха а йолаш, шоллагӀча оагӀорахьа — цун ший сурт.
Казака мотташ хиннараш харцде дезаш хетанзар сона, со цунца коменданта цӀагӀа дӀавахар, Пугачевца се вӀашагӀкхетара сурт хьалххе а сайна духьал а оттадаь, из сенца хадаргда ха а гӀерташ.
Ер дешачунга атта шийна хьалхашка отталургда, вӀалла хувца ца луш со хинна воацилга.
Со коменданта цӀенга кхаьчача боад болаш боагӀар.
Нах хьалъэхка моттиг ше боабаьча нахаца унзара Ӏаьржа бӀаргагора.
Мискинга коменданта сесага дакъа хӀанз а, ши хаьхо ха тӀа латташ йолча уйченна хьалхашка уллар.
Со хьавоалаваь казак, со хьакхаьчалга хайта вахар, хӀаьта цу сахьате юха а вена, со цо дӀачувигар, хьалхарча дийнахьа аз Марья Ивановнайга селла хьамсара моаршал деннача цӀагӀа.
Массаза а гуш ца хула сурт дайра сона бӀарга.
Гата тӀа а уллаш, пелаши шушаши тӀа а латташ долча истола тӀа багӀар Пугачеви, цунца итт саг казакашха бола комбойи кийнаш а тохкаш, бес-бесара кочамаш а ювхаш, чхьагӀаро коач а баь, цӀе батамаш а йолаш, къегаш бӀаргаш а долаш.
Царна юкъе бацар е Швабрин а е тха урядник а — керда дӀакхийтта тийшаболх баьраш.
«АхӀа, хьа возалле! — аьлар Пугачева, со бӀарга а вайна.
— Марша воагӀалва, де сий да, яла моттиг я, дех оаха хьогара».
Цунца багӀараш вӀашкатеӀар.
Со йист а ца хулаш, истола саьнгга Ӏохайра.
Са лоалахочо, кеп йолаш а, хоза а волча къонача казака, чхьагӀара пела деттар сона, аз цох кулг а тоханзар.
Безам бенна зе ваьлар со гулбеннараш.
Пугачев хьалхарча моттиге вагӀар, истола тӀа ӀотӀавез а венна, Ӏаьржача можа кӀал ший шера бий а оттабаь.
Нийса а, тоъам боллаш безаме а йолча цун юхьа тӀа дорхалах хӀама хоалацар.
Сихха-сиха цо къамаьл дора шовзткъеитт шу хургдолча сагаца, цох цкъа граф оалаш, цкъа Тимофеич оалаш, хӀаьта цкъаза воккха саг аьле а.
Шоайла новкъостий мо бар, хӀаьта къаьстта тӀех шоашта хьалхале лелаечун сий деш а бацар уж.
Ӏурра чухьелхарах, гӀайттача наха карагӀдаьннача хӀамаех, дӀахо йодача хана де дезачох дар деш хинна къамаьл.
Массаварг а доккхал деш, шоашта хетар оалаш, новкъа доацаш Пугачевана духьалбувлаш бар.
ХӀаьта цу тамашийнача тӀема кхетачен тӀа чӀоагӀдаьдар Оренбургана тӀагӀортилга.
Из къиза тӀагӀортар дар, хӀаьта нах хӀалак а беш цох ка яла сахьат а даханзар!
Кхоанарча дийнахьа тӀагӀортилга кхайкадаьдар.
«Жи, вежарий, — аьлар Пугачева, — наб е дувшалехьа сона дукха деза илли доаккхаргда вай.
Чумаков! Доладе!»
Са лоалахочо йиткъача оазаца доладир бурлакий гӀайгӀане илли, массане а цхьатарра тӀехьа а аьлар:
Шерша ма шерша, наьна сийна хьу,
Уйлаш яйта сога, дог майрача кӀантага.
Сецца лоткъам бе вода дог майра ва кӀант,
Бирсача цу судахочоа, паччахьана духьал.
Хетта волалургва из паччахь сога:
Алал хьай, алал хьай, ахархочун ва воӀ,
Хьанца даьд къоал, гӀаьрал хьанца даьд Ӏа,
Кхы дукха бий хьоца тешаме уж кӀантий?
Аргда аз хьога, догъондо ва паччахьа,
Долла бакъдар аргда, къайле ва йоацаш.
Виъ новкъост сай хилар аз хьога аргда:
Хьалхара са новкъост — баьде ва бийса,
ШоллагІа са новкъост — терсмайла ва тур,
КхоалагӀа са новкъост — тешаме ва сай ды,
ТӀеххьара са новкъост — эзаь Ӏадсаькх да,
Хуллаш ба аз ухийтараш — эсте тӀаьскаш да,
Фу оалаш ле ваьлар догъондо, ва паччахьа:
Баркал хьона, аьлар цо, ахархочун ва воӀ,
Хиннав хьо къоал де ховш, жоп майра Ӏа делар!
Цудухьа, са кӀант, аз хьона лург ма бий
Шаьрача арара лакха уж ши бӀоагӀа.
Шоашта пхорагӀа уллача нийсача сарпалца.
ДӀадувцалургдолаш дац, шоаш а хьалъохкаргболча наха, нах хьалъэхкаш йолча моттигах доахаш хиннача моллагӀча цу адамий илле сона фу хӀама тӀаоттадир.
Цар бирсача юхьмаража, мукъам дика боагӀача оазаша, из цахилча а дегаь тӀадувшаш долча дешашта цар дӀатӀалуш хиннача саготон куцо, — дерригане а иллешца зе луш йола цхьа унзарло тӀаессар сона.
Хьаьшаша, кхы а цхьацца пела а менна, истола тӀара хьал а гӀайтта, Пугачевца Ӏодика йийцар.
Са а царна тӀехьа ваха безам хиннабар, бакъда, Пугачева сога аьлар:
— ВагӀа, са хьоца къамаьл де безам ба.
— Тхо цхьаь тхоаш шиъ дисар.
Массехк минута дӀаяхар тхо шаккхе а йист ца хулаш вагӀаш.
Пугачев бӀарг тӀера ца боаккхаш, бӀарахьежар сона маькарали, белами тамашийна хоалуш каст-каста бӀарг а тоӀабеш.
Эггара тІехьа а из велавелар. Сайна а се сендухьа вел а ца ховш, цунна бӀарахьийжаь со а велаваланза Ӏе ца луш, селла моттийта боацача сакъердамца дар цун велавалар.
— ХӀаьта, хьа возалле? — аьлар цо сога.
— Кхеравеларий хьо, дерий дел, са кӀанташа хьайна къамаргах муш тессача хана?
Сона хов из, сигале кхакха миссел мара хетацар хьона…
ПхорагӀа уллача бӀоагӀах эгаш уллаш хургвар хьо, нагахьа санна из лай хьа хинна мара.
Сона цу сахьате дайзар из къаденна къаьнашк.
ХӀаьта, хетарий хьона, хьа возалле, хье постоялы дворе вигаь саг, турпал паччахьа ше хург ма вий, аьнна?
(Укхаза ше куреи, кӀоаргеи хеталуш йола кеп шийна тӀаера цо).
Хьо сона хьалхашка чӀоагӀа бехке ва, — йоахар цо дӀахо а, — бакъда, аз хьона гештдир хьо камаьрша хиларах, сай моастагӀех ца лечкъача ца а воалаш со лелача хана Ӏа сайна гӀулакх дар бахьан долаш.
Из дайна а вусаргвац хьо!
Ишта гӀулакх даь вутаргвац аз хьо, сай паччахьалкхе сайга кхаьчача!
Дош лой Ӏа, дог цӀена сона гӀулакх де?
Велаваланза Ӏе ца могаш, селла сакъердаме хийтар сона тийшачабалхо даь хаттар а, цу хаттара курал а.
— Сенах вел хьо? — аьнна хаьттар цо сога, хьажаюкъе шод а белла.
— Е хьо тешаш веций, со турпал паччахьа хиларах?
Хьаалал духхьала.
Со вехар.
Ара гӀолла лелача сагах паччахьа ва ала сона могаргдацар: вӀалла бехказло йоаца кӀезигал хетар цох сона.
Духьал а этта нах Ӏехабу саг ва хьо цунга алар — саго ше воавелга дар.
Берригача наха хьалхашка, нах хьалъэхкача бӀоагӀашта кӀал се волча хана а, эгӀазал чуессача хьалхарча юхьига а се де кийчча хинначох, хӀанз сога пайданна доаца доккхал хетар.
Со шеквувлаш вар.
Пугачев цӀимххара са жопага хьежар.
Эггара тӀехьа а (кхыметтел хӀанз а тӀехьа сайна се раьза а волаш дагайох сона из минута) сага мелалал котбаьлар сона чухь декхар долаш тӀалаттача хӀаман хоам.
Аз жоп делар Пугачева:
— ЛадувгӀал, деррига а бакъдар аргда аз хьога.
ДӀа уйла елахь, йиш йий сога хьох паччахьа ва ала?
Хьо хье а кхетам болаш саг ма вий: хьона хьайна бӀаргагург ма дарий аз ювцар хӀилла йолга.
— Малав со хӀаьта, хьона хетачох?»
— Далла ховргда хьо малав, бакъда, хьо моллагӀа вале а, Ӏа бу бегаш кхераме бегаш-м ба.
Пугачев сона сиха бӀарахьежар.
ХӀаьта тешац-кх хьо, — аьлар цо, — со паччахьа Петр Федорович хиларах?
Мегаьд.
Ца Ӏийначунга хӀама дулаций-теш?
Хьалхарча хана Гришка Отрепьева даьдеций паччахьал?
Сох хьай хьаштдар хета, бакъда, сох дӀа ма къаста.
Кхыча хӀамай хьона фу хьашт да?
ХӀара мозгӀар мелвар а мозгӀар ва.
Тешамца а бакъболча наькъаца а сона гӀулакх де Ӏа, тӀаккха аз хьох фельдмаршал а, аьла а вергва.
Фу хет хьона?
— Мичара, — аьнна жоп делар аз чӀоагӀалонца.
— Со дворянин а волаш кхелла саг ва, аз паччахьал деш йолчоа дув биаб: хьона гӀулакх де йишъяц сога.
Нагахьа санна бокъонца сона дика де безам хьа бале — Оренбурге дӀавахийта со.
Пугачева уйла йир.
— ХӀаьта нагахьа санна дӀавахийте, аьлар цо, — сона духьалара гӀулакх ца де мухха а дош ма лой Ӏа сона?
— Мишта йиш я са хьона дош дала? — аьнна жоп делар аз.
— Хьайна ма хой хьона из са кара доацилга: хьона духьал вала веза сайга оале — варгва, де хӀама дац са.
Хьо хье а ма вий хӀанз хьаким, хьайбарашкара Ӏайха яххар делга дӀадех Ӏа.
Айса деш дола гӀулакх ийшаьча хана, из гӀулакх ца а деш со Ӏийча сенна тара хургда из?
Са корта хьа кара ба: со Ӏа дӀавохийтий — баркал, наказне йойтий — дала йойла хьона кхел, хӀаьта аз хьога бакъдар аьннад.
Сайна хийттар аз аларо Пугачев цецваьккхар.
— Ишта хилда ер, — аьлар цо сона белаж тӀа кулг а теха.
— Вуйя — ве веза, гешт дойя — гештде деза.
Хьай хьашт долчча дӀа а гӀо, хьай безам бар а де.
Кхоана юхавеллахь сога моаршал дала, хӀаьта хӀанз вижа гӀо хьайна, сона а наб тӀагӀертай.
Со, Пугачев вита а вита, улица тӀа ваьлар.
Бийса сатийнеи шийлен яр.
Бутти, седкъийи сийрда къегар майдеи, нах хьалъэхка бӀоагӀийи сийрдадоахаш.
ЧӀоагӀален чу долла хӀама а сатийнеи баьдеи дар.
Алхха къаракъ дохкача мотте сердало йоагӀар, тӀехьабисача сакъердачар детта цӀогӀарч а хозар.
Со мозгӀара цӀенгахьа хьежар.
Кораш а коанаӀараш а тӀакъайлаяр.
Долла хӀама цу чу сатийна долаш мо хеталора.
Со сай квартире вера, хӀаьта Савельич со шийца ца хиларах гӀайгӀа еш вагӀаш коравир сона.
Со кортамукъа хиларах болча кхао дӀа ца оаладаллал чӀоагӀа гӀадвигар из.
— Хоастам ба хьона, везан даьла! — аьлар цо, жӀарг а дилла.
— Сабелгало яларца ютаргья вай чӀоагӀале, дӀагӀоргда бӀаргаш хьежжачахьа.
Аз кӀезиг-дукха яа хӀама а кийчъяьй хьона, хьайна хӀама а даалахь, са аьла, хӀаьта сахиллалца, Ӏисапайхамара че воаллаш мо, хьайна наб а елахь.
Аз цо аьннар дир, боккхача чамаца пхьор а диз, декъача уй тӀа тхьайсар со, сица а, дегӀаца а кӀаьд а венна.
Корта IX
КЪАСТАР
Мерза дар хьо сона йовзар,
Маьлхала хоза ва йоӀ;
Хала да сон къаста хьоцар,
Сай сих къасташ санна да.
Геттара Ӏурра, еттача фато сомаваьккхар со.
Со нах вӀашагӀкхетача моттиге дӀавахар.
ХӀанз а селханара декъий дадаш йолча, нах хьалъэхкача моттига гонахьа вӀашагӀъетталуш яр цига Пугачева тоабаш.
Говраш тӀа багӀаш казакаши, карахь топаш а йолаш салтийи бар латташ.
Байракхаш а шершар.
Массехк йоккха топ, царна юкъе тхоай яр а яйзар сона, йоккхийча топий чархаш тӀа оттаяьяр.
Беррига баха нах, шийх цӀи тилларг варга хьежаш, укхаза бар.
Киргизий говрех йолча геттара дикача сирача говра юхь а лаьца, коменданта цӀен уйченна юхе латтар казак.
Аз бӀаргашца лехар коменданта сесага дакъа.
Из кӀезига дӀаюстара а даьккха, аьрга а тӀайилла уллар.
Эггара тӀехьа а Пугачев цӀеношкара араваьлар.
Наха тӀера кийнаш яьхар.
Пугачев уйчен тӀа юха а сеца, массанега а моаршал делар.
Комбошха цхьанне цӀаста ахчан галиг дӀаделар цунга, хӀаьта из коанашца ахча дӀакхувса эттар.
Нах цӀогӀарч а детташ из хьалохьаде тӀабетталора, нах ца лозабеш чакх а даланзар из гӀулакх.
Пугачевна цун керттехьарча доакъошхоша гобир.
Царна юкъе латташ Швабрин а вар.
Тха бӀаргаш вӀашкаэттар.
Са дарашка цунна дешалургдар из кӀезига хетарца латта гоамал, хӀаьта из дагахьа сона ший эгӀазал хилари, со футтара ве безам ба моттийташи дола куц а оттадеш дӀавийрзар.
Тоабанна юкъе со бӀарга а вайна, Пугачева корта лостабаь шийна со дӀатӀавийхар.
— ЛадувгӀал, — аьлар цо сога.
— Волле, укх сахьате Оренбурге дӀа а гӀо, хӀаьта губернаторга а берригача инаралашка а цхьан кӀирах со шоаш болча варга хьежаш хила, аьле, са цӀерах хоам а бе.
Хьехамца дӀаала Ӏа царга бера безамцеи, аьннар деши сона духьала гӀо, аьле.
Из ца дойя, къиза Ӏазап ца кхоачаш бусаргбац уж.
Ираз долаш никъ хилба хьа, хьа возалле!
ТӀаккха нахагахьа а вийрза аьлар цо, Швабрин дӀа а хьувкхаш:
— Ер ва шоана, са бераш, керда командир: укхо мел аьннар делаш, хӀаьта шоана а, чӀоагӀаленна а хинначоа хьалхара сона жоп дала дезар а ер ва.
Унзарлонца хозар сона уж дешаш: Швабринах чӀоагӀален хьаким хилар.
Марья Ивановна цун доала кӀалха юсар!
Ва даьла, фу хургда цох?
Пугачев уйченна тӀера Ӏоваьлар.
Цунна говр хьаэзар.
Из, ше хьатӀахоаве безам болаш хиннача казакашка а ца хьежаш, кадай говра тӀаваьлар.
Цу ханна наьха тоабанна юкъера бӀаргагу сона, хьалхашка ваьлар са Савельич, дӀатІавахар Пугачевна, дӀаелар цунга каьхата лист.
Цох фу хургда дагалоацалацар сона.
— Фуд ер? — аьнна хаьттар куро Пугачева.
— Ӏодеша, тӀаккха бӀаргагургда хьона, — аьнна жоп делар Савельича.
Пугачев каьхат дӀа а ийца, дуккха хьежаш ваьллар, шийна цхьа хӀама ховш мо.
— Сел говза хӀана яздаьд Ӏа? — аьлар цо эггара тӀехьа а.
Са сийрдача бӀаргашта цхьаккха хӀама къоастадулац.
Мичав са обер-секретарь?
Капрала мундир тӀаювхаш вола зӀамига саг кадай дӀатӀаведар Пугачевна.
— Хьахозаргдолаш Ӏодешал, — аьлар ше шийх паччахьа цӀи тиллачо, цунга каьхат дӀа а денна.
Са геттара чӀоагӀа ха безам бар, сай лаьна Пугачевга фу язде дагадехад.
Обер-секретарь, цхьацца дош къоасталуш хьа а оалаш, чӀоаггӀа Ӏодеша эттар каьхат:
«Ши кхоллар миткалеи, даьреи, къоарза, ялх сома маьха».
— Из фу яхилга да? — аьлар, хьажаюкъе шод а белла Пугачева.
— ДӀахо Ӏодешийта, аьлар саббарагӀа Савельича.
Обер-секретаро дӀахо дийшар:
«Биткъача баьццарча маьша мундир, ворхӀ сом мах болаш».
«КӀайча маьша хачи, пхе сома маьха».
«Шийтта голландски гата кочамаш, манжеташ а йолаш, туман маьха».
«Чай мела пхьегӀаш чуйоахка тӀоаргац, ши соми ах соми мах болаш…»
— Уж фу оапаш ба! — юкъеийккхар Пугачев.
— Са фу гӀулакх да пхьегӀаш лелаеча тӀоаргацацеи, манжеткаш йолча хачешцеи?
Савельич кхайка а ваь, дашха эттар.
— Из, тха да хьона бӀаргагучча бесса, аьлан хӀамай лоархӀам ба, — зуламхоша тхо дайха йихьача…
— МалагӀча зуламхоша? — аьнна хаьттар цӀимхаро Пугачева.
— Бехке ва, ца ховш харцахьа ийккхар из, — аьнна жоп делар Савельича.
— Зуламхой-м зуламхой бац уж, хӀаьта хьа кӀантий ба, кулг хьаьккха уж хӀамаш йихьараш.
ЭгӀаз ма аха: биъ когара йоллашехь а бартал йодаш ма хулий говр а.
Йистедаллалца Ӏодешийтал из хӀанз.
— Ӏодеша чакхдаллалца, — аьлар Пугачева.
Секретаро дӀахо а дийшар:
«ЮвргӀа бассама, вож кӀада чу а теха исхале, диъ сома мах болаш.
Кетар цогалий, цӀе хӀама тӀа а теха, диъ тума мах болаш.
Кхы а постоялы дворе хьона енна пхьагалий кетар, 15 сома маьха».
— ХӀанз ер фуд! — аьнна цӀогӀа техар Пугачева, цӀи мо доагаш дола бӀаргаш а къоарзадаь.
Дерий ду аз, миска сай лай бахьан кхера-м велар со.
Цун юха а дашха волавала безам хиннабар, цхьабакъда, из Пугачева юкъагӀа витар:
— Цу морча дош доацача хӀамашца сона тӀа мишта венав хьо? — аьнна цӀогӀа хьекхар цо, катеха секретара бера каьхат хьа а даьккха, Савельича бата тӀа из дӀатӀа а кхесса.
— Ӏовдала къоано!
Уж байхаб: доккха хатар а даьра да!
Айя, ва къаьнашк, хье венна дӀаваллалца сона а, са кӀанташта а ламаз де дезаш ма варий хьо, хьай аьла а тӀехьа, укхаза аз аьннар ца даьраш баддача, хье хьалъуллаш ца хиларах…
Пхьагалий кетар!
Аз лургья хьона пхьагалий кетар-м!
Хаций-теш хьона, дийна воллашехь а аз хьайна тӀера кетараш ярна цӀока йоаккхаргйолга?
— Хьай хьашт дар де, — аьнна жоп делар Савельича, — со сай мукъагІа волаш саг вац, хӀаьта аьлан рузкъана жоп дала дезаш а ва.
Хьагучох дикача дагара вар Пугачев.
Из дӀа а хьайза дӀавахар, кхы цхьаккха дош а ца оалаш.
Швабрин а, комбой а цунна тӀеххьа дӀабахар.
Ординг чӀоагӀален чура ара порядках яьлар.
Нах Пугачев накъаваккха бахар.
Со майдан тӀа цхьаь висар Савельичаца.
Йихьача хӀамай лоархӀам тӀаязбаь каьхат бе а делла, геттара чӀоагӀа хала а хеташ цунна бӀарахьежаш латтар са лай.
Пугачевца со дикка гӀулакх доагӀаш волга бӀарга а дайна, цох пайда эца уйла яьяр цо, бакъда, цо говза дагалаьцачох хӀама хиланзар.
Ца эшача мотте сов тӀехваьнна из хьовзарах, са эгӀазваха дог хиннадар, хӀаьта а велавалар юхаоза маганзар.
— Вела-м вела хьо, — аьлар Савельича, — беррига боахам юхавӀашагӀтоха вай эттача — тӀаккха ховргда хьона ер белам болаш дий.
Со сиха вар мозгӀара цӀагӀа ваха, Марья Ивановна бӀаргайов.
ГІайгӀанерча хоамаца кхийтар сох мовгӀара сесаг.
Бийсанна Марья Ивановна чӀоагӀа цамогаш хиннаяр.
Кхетам чу а йоацаш, харц а луш уллар из.
МозгӀара сесага со цун цӀагӀа дӀачувигар.
Со шорттига дӀатӀавахар цун маьнгена.
Цун сибат эргадаларах цец а ваьнна висар со.
Унахочоа со вовзанзар.
Дукха лаьттар со цунна юххе, хьахетаргахьа, со хьаста гӀерташ болча, е мозгӀара Герасимага а, е цун дог цӀенача сесагага а, ла а ца дувгӀаш.
Ӏаьрчча уйлаша сагот дора са.
ЭгӀазалах бизаьча бунтхошта юкъедисача мискача, гӀоде саг воацача бонгарча хьало, са сай а цунна гӀоде йиш ца хиларо унзарвоахар со.
Швабрин, Швабрин вар эггара тӀех са сабӀарздеш хиннар.
Ше шийх паччахьа цӀи тиллачо Ӏаьдал дӀакара а денна, бехке йоаццашехь а укханна гоама йола ираз доаца йоӀ юхеюсача чӀоагӀаленна доал а деш волча цунна моллагӀа де а эхь хетаргдацар.
Фу де дезар аз?
Мишта дергдар аз цунна гӀо?
Мишта йоаккхаргьяр зуламхочоа карара?
ЦаӀ доацар де хӀама дисадацар, аз чӀоагӀдир цу сахьате Оренбурге а ваха Белогорски чӀоагӀале мукъайоаккхилга сихде а цу деша йиш мел йолаш дола новкъостал айса де а.
Аз моаршал делар мозгӀарга а, хӀанззе а айса сай сесаг лоархӀаш хиннар чӀоагӀагӀча бесса цун доале дӀа а луш, Акулина Памфиловнага а.
Мискача йиӀий кулг хьа а лаьца барт баьккхар аз цунах, бӀаргах ухача хица из доша а деш.
— Маьрша гӀолва хьо, — йоахар сога мозгӀара сесага, со накъавоаккхаш, — маьрша гӀолва хьо, Петр Андреевич.
ДегӀадале дикагӀча хана вӀашагӀкхетаргда вай.
Тхо диц ма ле, кастта-каста яз а де тхога.
Дега ондо е а, гІоде а алхха хьо воацар кхы воацаш я хӀанз Марья Ивановна.
Майдан тӀа ваьлча цхьан минута юхасецар со, бӀарахьажар нах хьалъэхкача моттига, цунга моаршал делар, чӀоагӀален чура ара а ваьнна, Оренбурге бодача новкъа дӀавахар, сайх дӀа ца къасташ вола Савельич сайца а волаш.
Сай уйлаш а еш со водаш, цӀаьхха тӀехьа говра баргий таташ хезар сона.
Юхахьажар, бӀаргадайра: чӀоагӀален чура ара хехкаш казак воагӀар, башкирий говр улув а лаьца, гаьнара сога белгалонаш а еш.
Цо, хьатӀакхоаччашехь а ший говра тӀара Ӏо а весса, вокхан дирст сога хьа а кховдаяь, аьлар сога:
— Хьа возалле!
Тха дас хьона лу говри, ший белаж тӀара кетари (нувра тӀехьашка дӀайийхкаь элтарий кетар йоаллар).
ХӀаьта кхы а — аьлар урядника, юха а увзалуш, — цо хьона лу… ах сом ахча… бакъда, наькъа тӀа из дайнад са: къинтӀера валалахь сона.
Савельича, цунна бӀагӀара бӀара а хьажа, раьза воацаш аьлар:
— Наькъа тӀа доадаьд!
Хьа че «заргӀ» яхар фуд хӀаьта?
Эхьдайнарг!
— Са че «заргӀ» яхар фуд? урядника, вӀалла воха а ца вохаш.
— Даьла ва хьоца, воккха саг!..
Из таташ дер-м дирст я, ах сом дац.
— Мегаьд, — аьлар аз, къовсам соца а беш.
— Са цӀерах баркал ала хье хьавайтачоа, хӀаьта доадаь ах сом хье юхаводаш хьалаха а хьажа, хьайна къаракъ эца а дита
— ЧӀоагӀа баркал хьона, хьа возалле, — аьнна жоп делар цо, ший говр юха а хьовзаяь, — массаза а хьона хьалхара далла корта беттаргба аз.
Уж дешаш оаллашехь а цо юхахаьхкар, заргӀ ца яхийта, коча че хьал а лаьца, хӀаьта минута яьлча из бӀаргкъайла а ваьлар.
Со кетар тӀа а йийха говра тӀӀахайра, сайна тӀехьашка Савельич а хоаваь.
— Хьайла, гой хьона, — йоахар къоаночо, — тийшача балхага лоткъам аз гӀеттий баь ца хилар: къуна а эхь хийттад, башкирий гӀелал яла йоаллача говреи, элтарий кетареи мах цу къуша дӀайихьачар а Ӏа Ӏайха цунна енначун а ах беце а, хӀаьта а накъаяргья хьона.
Бирсача жӀалена тӀера мос яккхар а гӀойле я.
Корта X
ГОРОДА ГОБАР
Лоамаш, аренаш дӀалийца,
Лакхера, городагахьа, аьрзе мо, лекхар цо бӀаргаш.
Стана тӀехьашкахьа цо йоккхача топашта кӀийле е аьлар,
Цар чу къайла уж яьха, бийсанна городе хьолга дийхар.
Оренбургана гарга гӀертача, когех дахчан гударгаш-гӀабаш доахкаш болча наьха тоаба бӀаргаяйра тхона, даьша кортош а долаш палача моарзагӀаша воча бесса ийрча яьха юхьмараж а йолаш.
Гарнизонерча инвалидий тӀахьожам а болаш, чӀоагӀалонашта юххе балхаш деш боахкар уж.
Цхьабараш сангар хьалъизза хинна нувхаш гӀудалкашца дӀакхухьаш боахкар, вожаш белашца лаьтта оахкаш боахкар, вала тӀа кирпишкаш дӀатӀа а кхухьаш, города пен тоабеш боахкар тӀопхьараш.
НаӀӀарга тхо юха а совцадаь, хаьхоша тха паспорташ дӀадийхар.
Со Белогорски чӀоагІален чура воагӀилга сержантана сиха дӀахазарах цо со дуьххьал инарала цІагӀа чӀувигар.
Сона из беша нийсвелар.
Гуйрано еттача шелало чкъормаяьхача Ӏажий гаьнашка а хьежаш, бешамий говзал йолаш волча къаьнача сега новкъосталца, царна тӀа боччо дӀайха ча хьерчадеш воаллар из.
Цун юхьа тӀа гора сатем, унахцӀена, дог цхьалха хилар.
Из со варах гӀадвахар, хӀаьта со теш а волаш хинна унзара хӀамаш сога хетта а ваьлар из.
Аз деррига а дӀадийцар цунна.
ВоккхӀача саго теркам тӀабахийтта ладувгӀар сога йокъаенна гаьнилгаш ше тедаш воаллашехь а.
«Миска яӀ Миронов! — аьлар цо, сай гӀайгӀане хабар дийца йисте со ваьлча.
— Къахет сона цох: дика эпсар вар из.
Цун сесаг а дог дика долаш кхалсаг ма яр, ма говза а яр-кх меттахьа жӀале нускалаш дирде!
ХӀаьта Маша, капитана йоӀ?»
Аз жоп делар из чӀоагӀалене мозгӀара сесаг йолча йисай, аьнна.
«Ай, ай, ай! — аьлар инарала.
— Из во да, геттара во да.
ГІаьрхой дисциплина вӀалла а тешам боацаш я.
Фу хургда мискача йоӀах?
— Белогорски чӀоагӀале гаьна а яц, цунна чухь баха къа дола нах кӀалхарбахарна цига бӀу бохийтилга цун тӀехвозаллес тӀехьа ца даха а мег, аьнна жоп делар аз.
Инарала ца тешшача кепехьа корта оагабир.
«Хьожаргда вай, хьожаргда вай, — аьлар цо.
— Из дувца а кхувргда вай-м.
Се волча чаь пела мала вех аз хьо: тахан со волча тӀема кхетаче хургья.
Хьога тхона дулургда, дер дайна лелача Пугачевах а, цун эскарах а бакъдола хӀамаш хьаалар.
ХӀанзарчоа волле, салаӀа хьайна».
Тхьовре а цӀен-да а хинна Савельич хьувзаш йолча сайна хьожаяьча квартире вахар со, хӀаьта сатем а байна, йилла ха хьатӀакхачарга хьежаш а вар со.
Ер дешачоа атта ховргдолаш ма дий, сай гӀулакх селла лоархӀам болаш хила езача кхетачен тӀа ваха тӀехьа со ваьнна ца хилар.
Диллача сахьате со инарал волча вар.
Сона цу кӀал нийсвелар города чинхоех цаӀ, дагадоагӀа сона, тамажне директор из хилар, даьре гӀовтал а ювхаш, сома а цӀе а вола воккха саг.
Ший гаргара ва а яхаш, Иван Кузьмича хинначун хьакъехьа сога хаттараш де волавелар из.
Кастта-каста са къамаьла юкъе а лелхаш, кхы тӀа а хаттараш а дора, хьехаме дола хӀамаш белгал а доахар, хӀаьта цу хаттарашеи, белгалдоахача хӀамашеи тӀема гӀулакхах а, говзалах а кхеташ саг из хилар нагахьа санна гуча ца доаккхе, из хӀама дика дагадоагӀаши, Ӏаламо хьаькъал деннеи саг волга-м хӀаьта а хьаховра цох.
Цу юкъа хьагулбелар тӀабийха хинна кхыбараш а.
Берригаш а Ӏохайшачул тӀехьагӀа, массанега а чаь кружкаш дӀа а кхаьчачул тӀехьагӀа, инарало Ӏалаьмате чӀоагӀеи, сийрдеи бизза хьааьлар гӀулакха чулоацам.
«ХӀанз, господа, — аьлар цо дӀахо, — къоастам бе безаш да бунтхошта духьал вай мишта даргда: тӀемаца дӀатӀагӀорташ хургда, е тӀом юхатохаш хургда?
Царех хӀара никъ пайдане а, зене а оагӀонаш шийца йолаш ба.
ТӀемаца дӀатӀагӀорташ болча наькъо дукхагӀа догдоахилга хулийт сихагӀа моастагӀа вохаварна, тӀом юхатохаш бола никъ дукхагӀа тешаме а, кхерам кӀезигагӀа болаш а ба…
Иштта, долалургда вай закона бокъонах кхаж тоха, вешта аьлча, чин лохехьара долчаргара хьал а долалуш.
Господин прапорщик! — йоахар цо дӀахо а, согахьа хьатӀа а вийрза.
— Хьайна хетар Ӏа хьадувцал тхога».
Со хьалгӀеттар, хьалхагӀа лоаццигача дешашца Пугачев а, цун ординг а дӀа а йовзийта, чӀоагӀам беш аьлар аз, нийсача тӀема духьал оттал низ бац паччахьан цӀи ше шийх тиллачун, аьнна.
Сона хетар тӀаийцар цар чӀоагӀа тешанза баьнна.
Царна цунца гора зӀамигача сага тӀах, аьнна хилари, дорхали.
Хабар айделар, хӀаьта сона бокъонца хьахезар цхьан саго шорттига аьнна: тӀарах воалларг, яха, дош.
Инарала согахьа хьа а хьажаь, вела а къажаь аьлар:
«Хьалхара къамаьл тӀема кхетачен тӀа тӀемаца дӀатӀагӀорташ болча наькъа тӀехьа деш хул, из-м законах да.
ХӀанз дӀахо кхычарна фу хет хьожаргда вай.
Господин коллежски советник, Ӏа алал тхога хьайна хетар!»
Даьре гӀовтал тӀаювхача воккхача саго сухалбаь дӀаменна яьккхар, шортта ром чу а дахийта долча чаь ший кхоалагӀа йола кружка, хӀаьта инарала жоп а делар цо:
«Сона хет, хьа тӀехвозалле, тӀемаца дӀатӀагӀорташ а, тӀом юха тохаш а бола шаккхе а никъ вай лелабе мегаргбац, аьнна».
— Мишта хул из хӀаьта, господин коллежски советник? — аьлар цунна духьал цецваьннача инарала.
— Кхы тайпа никъ-м тактикаца болаш а мичаб: тӀемаца дӀатӀагӀорташ бар, е тӀом юхато хаш бар боацар-м…
— Хьа тӀехвоззале, ахчах эцаш болча наькъаца тӀагӀо хьо.
— АхӀ-хӀа! хьона хетар чӀоагӀа хьаькъалца да.
Ахчах эцаш тӀадахара никъ-м тактикаца а болаш ба, хӀаьта вай хьа хьехамах пайда а эцаргба.
Дер дайначун кертах дилла мегаргда… ворхӀ тума, е кхыметтел итт а… къайлагӀа долча ахчах…
— ХӀаьта тӀаккха, аьнна, юкъеийккхар таможне директор, — коллежски советник а воацаш, киргизий устагӀа хилба сох цу къуша когаши, кулгаши дийхка а волаш шоашта хьалхаваьнна лелар вайга хьа-м лургвеце.
— Из-м вай кхы а дувцаргда, уйла а ергья, — аьнна жоп делар инарала.
— ХӀаьта а, вета а тӀема эшар динза а даргдац.
Господа, закона бокъонах хьадувцал шоашта хетар.
Массанена хетар а сона хетачоа духьал дар.
Берригача чинхоша дувцар бӀу тешам болаш ца хилар, котало шоашкахьа хург хиларах ца тешар, лоралуш хила дезилга, иштта цу тайпара кхыдараш а дар.
Массанена а, шаьрача ара герзий ираз довзачул дуккха а хьаъкъал долашагӀа хетар, чӀоагӀача тӀох баьча пена тӀехьашка боккхача топашка лора а дайташ Ӏелга.
Эггара тӀехьа а, массанена хетачунга ла а дийгӀа, топпар гӀаьлен чура чилла а дӀаяьккха, е къамаьл дир инарало:
— Са паччахьий! со дӀакхайкаде дезаш ва шуга, сайга доагӀача даькъа со визза господина прапорщика хетачоа раьза хилар: хӀана аьлча, из цунна хеташдар, кхетамца йолча тактика еррига бокъонаш шийца йолаш да, хӀаьта кхетамца йолча тактика, массаза а хӀана лерхӀац аьнна, тӀемаца дӀатӀагӀорташ бола никъ пайданагӀа а лоархӀ, тӀом юхатохарна болча наькъал.
Цигга юха а сеца, ший топпара гӀаьле йиза эттар из.
Со гӀозваьннавар.
Раьза боацаш а, сатем байна а шоайла шорттига лувш боахкача чинхошта со курра бӀарахьежар.
— Бакъда, са паччахьий, — йоахар цо дӀахо а, ше даьккхача доккхача сица тхьамкий кӀурах йикъа талгӀи ара а йохийташ, — цун паччахьа сийлен возаллес, массарел а къахетамегӀа йолча сай паччахьас сайх тийша хьаенна провинцеш а кхерамах лораярагӀа дола гӀулакх дувцача хана сона тарлургдац селла боккха бехктокхам сайна тӀаэца.
Цу тайппара со раьза ва массарел а кхетам болашагӀа а кхерам кӀезигагӀа балаш а города юкъе боссарга хьежар а да, хӀаьта моастагӀчун тӀагӀортам йоккхача топацеи, (нагахь тарлургдолаш моттиг хуле) юха дӀадухьала гӀортарцеи юхатоха а беза, аьнна, чӀоагӀдаьча дукхагӀабарашта хеттачоа.
Чинхой а, шоай аргӀанна, бегвоаккхаш бӀарахьежар сона.
Кхетаче дӀакъаьстар.
Ший тешамбенна долча хӀаманна духьал а ваьнна, хӀама ца довзаш а, Ӏомабаланза а болча наха тӀехьваьннача сийдолча бӀухочун мелалах къахетанза Ӏе наганзар сона.
Из цӀи хеза йола кхетаче хинна массехк ди даьнначул тӀехьагӀа тхона хайра, ше деннача деша тешаме вола Пугачев Оренбургана гарга гӀертилга.
Города пена тӀера бӀаргабайра сона бухнтхой бӀу.
Со теш а волаш хинна, тӀеххьара чухьелхар цар даьча хана денз цу бӀуга дукхал иттаза совъяьлча санна хийтар сона.
Царга йоккхий топаш а яр, хӀанззе а цар караерзаяьча кагийча чӀоагӀаленашкара Пугачева хьаяьха йола.
Кхетачено оттадаьр дага а деха, сона хайра Оренбурган пенашта юкъе дуккхача хана валла везилга, хӀаьта халла мара ца велхаш Ӏе а магацар, сов чӀоагӀа йиш йоахарах.
Оренбургана гобар язде оттаргвац со. Из, дезалий хӀама яздеча каьхатий гӀулакх а доацаш, исторен гӀулакх да.
Лоацца аргда аз, из гобар, моттигера хьакимле лоралуш ца хилар бахьан долаш моцал а, массадола тайпа къел а тӀакхаьчача бахача наха геттара чӀоагӀа хало тӀатоссаш хилар.
Атта да сага шийна хьалхашка оттаде, эггара лоалургдоаца вахар Оренбургера дар хиннилга.
Массаварг а саготонца шоаех фу хул хьежаш вар, хӀамай маьхаш дездаларах Ӏобелхаш бар нах, хӀаьта боккъал дар аьлча, саг унзарваллал чӀоагӀа лакх а деннадар хӀамай маьхаш.
Шоай коашка чуухаш долча йоккхача топий пхорчашца дӀаӀамаьбар бахаш бола нах, кхыметтел Пугачева чухьадаро а массане а хӀама харна болча безама теркам тӀаозацар.
Со саготденна валла воаллар.
Ха дӀайодар.
Белогорски чӀоагӀален чура сога письмо дагӀацар.
Деррига наькъаш дӀалийцадар.
Марья Ивановнайцара къастар кхы дӀахо лоалургдоацача кхоачаш латтар.
Цунга фу хьал да ца харо сатем боабаь хьувзавора со.
Алхха са самукъадоаккхаш дола гӀулакх говраца лелилга дар.
Пугачева ка маьршалах со дика говр йолаш вар. Цунца аз сай эсала кхача а бекъар, хӀара денна городал ара а ухар Пугачева тӀемахошца топаш вӀашкаетта.
Иштта топаш вӀашкаеттара толам массаза а биза, бехаь, говраш дика йолаш болча зуламхой оагӀонгахьа хулар.
Городерча эсалча дошлой бӀуна уж эшабе магацар.
Наггахьа ара тха меца дошлой а боалар, бакъда, дӀа-са беха болча тӀемхошта духьалъоттарна царна новкъа дар лоа кӀоарга хилар.
Йоккхий топаш, хьалуш пайда а боацаш, увгӀаш яр валан лакхера. ХӀаьта араяьлча ужаш йоахкийсар, говраш оттар бахьан долаш дӀа ца озалуш а юсар.
Ишта дар-кх тха тӀема гӀулакхий сурт!
Гой, сенах йоахар Оренбургерча чинхоша тӀом юхатохаш хилари, хьаькъалца хулгеи!
Цкъа, тоъам боллаш кхотаенна хинна тоаба йоха а яь дӀаэккхае тхона мегача хана, ший новкъостех тувлавеннача цхьан казака тӀакхаьчар со.
Сай туркий тур цунна тоха, аьнна, кийчвенна со волчча хана, цӀаьхха тӀера кий хьа а яьккха, цӀогӀа техар цо:
«Маьрша лелалва, Петр Андреевич!
Мишта лелаву хьо дала?»
Со дӀабӀарахьажача вайзар сона урядник.
ДӀадувца могарг доацаш чӀоагӀа гӀадвахавар со.
— «Маршалца вахалва, Максимыч, — аьлар аз цунга.
— Дукха ха йий хьо Белогорске хинна?
— Дукха ха яц, Петр Андреевич, алхха селлан венав со.
Сога хьога дайта письмо да.
— Мичад из? — аьнна йиккхар сога, веррига лота а венна.
— Сога да, — аьнна жоп делар Максимыча, киса кулг а дахийта.
— Аз Палашина дош деннадар фуннагӀдаь а ер хьога дӀакхачийта.
Цигга цо сога хьаделар вӀашкадилла дола каьхат, ше цу сахьате хаьхка дӀавахар.
Из хьа а доаржадаь, дегӀ а эгаш, аз Ӏодийшар е мугӀараш:
«Далла лайна хиннад со цӀаьхха даьх а наьнах а яккхар, укх лаьттан тӀа е гаргара саг а, е гӀо де саг а вац са.
Массаза а сона дика хилар дезаши, моллагӀча сага а новкъостал де кийча волаши хьо волга ха а ховш, хьога кхайк со.
МоллагӀча бесса кхаьча а е каьхат хьога дӀакхачийтара болх даьлага ба!
Максимыча хьох дӀатохаргда-м аьннад ер.
Максимычагара хезад Палашина, каст-каста хьо шийна топаш вӀашкаеттача мотте гаьннара бӀаргагу яхаш а, хьо хье вӀалла лоравеш вац яхаш а, хӀаьта бӀаргех хий Ӏо а ухаш, хье бахьан даьлага кхайкараш хьона дагабохац, яхаш а.
Дукха ха яьккхар аз цамогаш уллаш, хӀаьта со йийрзача, веннача са даь когаметта гӀулакх деш волча Алексей Ивановича со шийга дӀа ца елча витанзар мозгӀар Герасим, Пугачеваца из унзар а ваьккха.
Со тхоай цӀагӀа ях гонахьа ха а латташ.
Со шийга маьре ца яхача йитац со Алексей Ивановича.
Аз Ӏоажала кӀалхара яьккхай хьо, йоах цо сога, хӀана аьлча, хьо ший веший йоӀ я яхаш Акулина Памфиловна зуламхошка бийца оапаш ше къайлабихьандаь.
ХӀаьта сона аттагӀа дар Алексей Иванович мо волча сага сесаг хулчул енна дӀаяьлча.
Геттара къиза ва из соца. Уйла хийда а хийца, со раьза да хуле, зуламхо волча дӀа а югаргья, хӀаьта хьона Лизавета Харловайна хиннар а хургда, яхаш унзара а йоах цо со.
Аз уйла е ха йийхаяр Алексей Ивановичагара.
Из кхы а кхаь дийнахьа сабарде раьза хиннав, хӀаьта нагахьа санна кхо ди даьнначул тӀехьагӀа со цунга ца йоде цхьаккха къахетам хургболаш а бац.
Дукхавахарг, Петр Андреевич!
Хьо цаӀ воацар вац сона гӀо де саг, Ӏа гадаккха мискача са.
Дехар а дийя хьатӀабоалабе инарал а беррига командираш а сихагӀа тхона новкъостал дайтара, хӀаьта нагахьа санна йиш хуле, хье а вола.
Юхедус хьона мутӀахьа дола миска бо».
Из письмо дийшача, сахьат даханзар со эгӀаве.
Миска сай говра къахетам боаццаш гош а тоӀабеш, городе чухийцар аз из.
Миска йоӀ кӀалларъяккхарна тайп-тайпара уйлаш йора аз наькъа воагӀаш, хӀаьта а цхьаккха хӀама соцаде маганзар.
Городе кхаьчача воддашехьа а инарал волча ваха сихха чуведар со из волча мотте.
Инарал, цӀен юкье гӀолла Ӏо-хьал а ухаш, лелаш вар, озаш ший топпара гӀаьле а йолаш.
Со бӀарга а вайна юхасецар из.
Са юхь бӀаргаяйна цецваьнна хила мегар из, из йоакхо еш дух тӀа ваьлар со сиха варна долча бахьана.
— Хьа тӀехвозалле, — аьлар аз цунга, — хьо волча венав сай да волча воагӀаш мо, даьла духьа жоп дал сона аз хьайгара дийхача кӀаманна: са дерригача вахара ираз из гӀулакх да.
— Фуд из? — аьнна хаьттар цецваьннача воккхача саго.
— Фуд сога хьона дуларгдар?
Хьадувца.
— Хьа возалле, сона цхьа рота салтийи ахбӀаь казаки ле а ала, хӀаьта Белогорски чӀоагӀале цӀенъе а вахийта со.
Инарал бӀарг тӀера ца боаккхаш бӀарахьежар сона, хетаргахьа, со эгӀаваьв мотташ а вар из (лоадам болаш гӀалат а вацар из цу деша-м).
— Из миштад?
Белогорски чӀоагӀале цӀенъелга? — аьнна хаьттар цо эггара тӀехьа а.
— Из карагӀдалар аз тӀалоац хьона, — аьлар аз сихвенна.
— Алхха дӀавахийта со.
— Мичара, зӀамига саг, — аьлар цо корта а оагабаь.
— Ишта гаьнарча мотте мостагӀчоа атта хургда керттерча стратеген пунктацара хьа бувзам хоадабе а, визза хьол котваьнна дӀаотта а.
Хоадабаь бувзам…
ТӀема уйлаша шоашта дӀатӀаэза нз бӀаргавайча со кхеравелар, хӀаьта из юхасоцаве аз сухал а бир.
— Капитана Миронова йоӀо, — аьлар аз цунга, — сога письмо яздаьд, цо новкъостал дех, Швабрина, низаш а деш, шийга маьре ца яхача йитац из.
— Боккъал ях Ӏа?
Аь, из Швабрин тӀехваьнна чӀоагӀа сийдоацаш саг ва, хӀаьта нагахьа санна из са каравоагӀе, аз 24 сахьат далалехь суд яйтаргья цунна, зӀамигача а, йоккхача а топий пхорчех гарнизон лораярна яьча вала тӀа топаш тохаргья вай цунна!
Бакъда, хӀанзарчоа сатаха деза…
— Сатоха деза! — аьнна цӀогӀа техар аз, айса фу леладу а ца ховш.
— ХӀаьта цо цу юкъа из маьре югаргья!..
— О! — аьлар юхадухьал инарала.
— Из-м доккха хатар дац: цунна дикагӀа да хӀанзарчоа Швабрина сесаг хилча, хӀанз цунга цунна гӀулакхаш де йиш хургья, хӀаьта вай цунна топаш техачул тӀехьагӀа, дала аьннадале, цунна моарош а корабоагӀаргба.
Хоза жеролгаш-м маьре а ца болхаш багӀац, хьох, са ала безам хиннабар, йоӀал сихагӀа мар жерочоа коравоагӀа, аьнна.
— Из Швабринга ца кхачийта, — аьлар аз эгӀавича санна сих а венна, — лерг-м даьра вар со!
— ХІа-хӀа, хӀа-хӀа, — аьлар воккхача саго.
— ХӀанз кхийтар со: хьо, бӀаргагучох, Марья Ивановна езаенна ва.
ХӀа-хӀа, из ше да!
Къадола зӀамига саг!
Цхьабакъда, сога йиш яц хӀаьта а хьона рота салтийи, ахбӀаь казаки вала.
Из никъ чӀоагӀа хьаькъалца боацаш хургбар.
Цун бехктокхам сайна хьатӀалаца сога йиш яц.
Са корта чубахар, ехача йишо каравихьар со.
ЦӀаьхха уйла сийрдаийккхар са керта чу: из уйла сенах латтар ер дешачоа ховргда, хьалхара романаш яздечар оалача бесса, тӀехьа тӀадоагӀачох.
Корта XI
ГӀЕТТА СЛОБОДА
Цу хана диза дар лом, бирса кхелла ше дале а.
«Фу ийша венав хьо са укх хьагӀаре?» —
Хаьттар цо безаме.
Инарал волчара ара а ваьнна, сухал баь сай квартире вахар со.
Массаза а санна, ший хьехарца кхийтар сох Савельич.
«Дог а ма доагӀий хьа-м къаракъаш мела гӀаьрхой болча лела!
Боярий гӀулакх дий из?
Кегаенна ха я ер: гунахьа доацаш вовргва хьо.
Е туркашца, е шведашца леташ хьо хинна-м ловр хулдалара цох, хӀаьта хьо хьанна тӀаух — из дӀаалар а эхь ма дий».
Аз цун къамаьл юкъах дитар укх хаттарца: деррига а са ахча мелд хьога?
«Хьона тоъал да, — аьнна жоп делар цо раьза хилар тӀадена.
— Тийшабалхаш мелла чӀоагӀа кулгаш хьекхаш лийннабале а, хӀаьта а са къайладаккха кхийра».
Цу дешаца цо кисара хьадаьккхар, дотох дизза дола дӀаьха, дийза даь бохча.
— ХӀаьта, Савельич, — аьлар аз цунга, — хӀанз ах сона хьада, юхедисар хьайна дита.
Со Белогорски чӀоагӀален чу вода.
— Аь, Петр Андреевич! — аьлар са дог цӀенча лаьва, кхераваларца ехача гӀараца.
— Даьлах кхерале, цхьанна а метте гӀолла гӀаьрхоша саг дӀа ца вохийтача укх хана мишта варгва хьо наькъа ара!
Хьай даьх-наьнах къахета, нагахьа санна хьайна хьайх къа ца хете а.
Мича йода хьо?
Сенна?
КӀеззига сабарде: бӀу хьабоагӀаргба, тийшабалхаш хьалувцаргба, тӀаккха дӀагӀоргва хьо хьайна хьаштдолча оагӀорахьа.
Цхьабакъда, са дага хиннар кхоачашде чӀоагӀа тӀаийцадар аз айса.
— Из хӀанз дувца тӀехьа да, — аьлар аз воккхача сагага.
— Са ваха веза, са ца водаш Ӏе йиш яц.
ГӀайгӀа ма е, Савельич, даьла къахетаме ва, юха бӀаргадов мег вай!
Хьажалахь, бехк а ма кеталахь, е цӀаьрмата а ма хилалахь.
МоллагӀа а хьайна ийшар хьаэцалахь, кхозза дукхагӀа цох дехе а.
Из ахча аз хьона хьайнна лу.
Нагахьа санна кхаь дийнахьа со цӀа ца воагӀе…
— Из фу яхилга да хьа? — аьнна, къамаьла юкъе ийккхар сона Савельич.
— Аз цхьаь хьо дӀавахийтеи!
Из-м гӀанахьа а ма дехалахь согара.
Нагахьа санна, гӀолга чӀоагӀдаь хье ваьннавале со-м гӀаш вена а хьона тӀехьавоагӀаргва, хьох дӀа а къаьста вутарг-м вац.
Хьо а воацаш тӀоех баьча пенна тӀехьашка со вагӀеи!
Айя, кхы эгӀа-х мича ваьв со?
Да хьай хьаштдар де, со хьох дӀа-м къастаргвац.
Сона ховра, Савельичаца къовса ца дезилга, аз цунна наькъа кийчвала мукъа белар.
Ах сахьат даьлча со сай дикача говра тӀахайра, хӀаьта Савельич тӀахайра ший кхы из кхаба низ а ца кхоачаш городе бахашбарех цхьанне йийха шийна еннача гӀийлачеи, астагӀчеи говрга.
Тхо города наӀарашка кхаьчар: хаьхоша тхо тӀехдовлийтар, тхо Оренбургера арадайлар.
Боад болаш латтар.
Пугачевах дӀакхийттача Бердски слободка яхача юххе гІолла бодар са никъ.
Нийсса бода никъ лайва бикъабар, цхьабакъда, бакъда, ерригача ара бӀаргагуш яр, хӀара денна керда ювлаш йола говрий лараш.
Со сихача чоаболагӀа водар.
Савельич низткъа гаьнна сона тӀехьа воагӀар. Из минута массаза яла сога кхайкар:
«ШортагӀа гӀол, хьай, даьллахьа шортагӀа гӀолахь.
Са гӀийлалла яла йоаллача даькъазча говрга-м магац хьа бӀаьха гӀа болча шайтӀана тӀехьакхе.
Сенна сиха ва хьо?
Чен тӀа водаш мукъа-х валара, вай-м ахка ма долхий, хьожаргва-кх хьо…
Петр Андреевич… Ва Петр Андреевич!..
Ма воаве!..
Даьла, хьо низ кхоачаш ва-кх, доврг ма дий барина бер!»
Кастта къега яьлар Бердскера лампа сердалонаш.
Тхо аьлешта дӀатӀадахар, кхоллама ше яьча слобода чӀоагӀаленашта.
Ший миска хьеставалар-юкъах а ца дуташ, Савельич сох дӀакъасташ вацар.
Кхы хатар доацаш слободана тӀехвалар догдоахаш со волчча хана, цӀаьхха боадонца сона бӀаргавайра чхьонкараш бе а йоахкаш духхьала сайна хьалхашка латташ пхиъ саг хиллал мужгаш: из Пугачевах дӀакхийттача моттигана хьалха латташ дола ха дар.
Тхога кхайкар.
Пороль йовзаш а воацаш, йист а ца хулаш царна юхе гӀолла тӀехвала безам бар са, бакъда, цар сона цу сахьате гобир, хӀаьта царех цхьанне са говра юхь а лаьцар.
Аз тур хьал а эккхийта, мужгечоа кертах техар, кийно кӀалхарваьккхар из, хӀаьта а гӀол а ваьнна, цо бора дирст дӀахийцар.
Вожаш корзагӀа а баьнна тӀехьашка байдар.
Аз цу минутах пайда а ийца, сай говра гош а тоӀабаь, говр дӀаэккхийтар.
Гарга гӀертача бийсан боадано со массаболча кхерамах а кӀалхарвоаккхаргволаш вар, цӀаьхха юхахьажача сона бӀаргадайра сайца Савельич ца хилар.
Мискача воккхача сага мегаьдацар ший астагӀча говраца гӀаьрхошта кӀалхарвала.
Фу дергдар?
Массехк минута цунга хьежаш а яьккха, из дӀалаьца хиларах тешам а бенна, сай говр юха а хьовзаяь, со из кӀалхарваккха вахар.
Аьлена гарга гӀертача гаьнара хьахезар сона гӀараш, цӀогӀарч, сай Савельича гӀар.
Со сихагӀа дӀатӀавахар, хӀаьта дукха ха ялалехьа, массехк минута хьалха се юхасоцӀаваь хиннача метте латтача мужгашта юкъе нийсвелар со юха а.
Савельич царна юкъе вар.
Цун эсалча говрга тӀера воккха саг чу а вена, вехка кийчлуш бар уж.
Со юхаваро уж гӀадбигар.
Уж цӀогӀарчашца тӀахьийлхар сона, хӀаьта бӀаргацӀацкъам тохача юкъа говра тӀера чу а вера.
Царех цхьанне керттера вар хила мегар из, хоам бир тхога ше укх сахьате тхо паччахьа волча дӀадугаргда, аьнна.
«ХӀаьта тха паччахьага, — тӀатехар цо, — ший хьаштдар де йиш я: укх сахьате шо хьалъохкийта а, е даьла сердало яларга, сахиларга хьежа а!»
Со духьал валанзар; Савельич а аз даьчоа тӀехьа хилар, хӀаьта хаьхоша тхо, гӀоз а баьнна, дӀадигар.
Тхо аьлел тӀех а даьнна слободах чуделар.
Дерригача цӀеношка лампаш йоагар.
Массанахьа а гӀараши, цӀогӀарчи дувлар.
Улица тӀа сох геттара дукха нах кхийтар, цхьабакъда, цхьаннена а боадах тхо зедаланзар, со Оренбургера эпсар волга а ханзар.
ПхорагӀа йодача улица саьнгга дагӀача цӀенгахьа духхьала дӀадигар тхо.
КоанаӀарга массехк чхьагӀара бешкеи, ши йоккха топи латтар.
«Ер да-кх паччахьа цӀа а, — аьлар мужгашха цхьанне, — укх сахьате шо кхаьчалга дӀахойтаргда».
Из цӀагӀа дӀачувахар.
Со Савельича бӀарахьежар, ший дагахьа дуӀа а деш, жӀарг детташ воаллар воккха саг.
Дукха ха яьккхар аз хьежаш, эггара тӀехьа а, мужгечо юха а вена, аьлар сога:
«Волле: тха паччахьа эпсар хьачувайта аьннад».
Со цӀагӀа е, мужгечо цох цӀи яьккхача бесса аьлча, паччахьа цӀагӀа дӀачувахар.
Из цӀа шин кӀерамца сийрдадаьккха дар, хӀаьта пенаш тӀа теха дошо каьхат а дар.
ХӀаьта а подвалаш, истол, тӀиргах хьалъулла умывальник, хьастамах улла йовлакх, саьнгара яьш хьалувцарг, еррига кхабилгаш а тӀалатташ йола пешка хьалхашкара шерра моттиг, — деррига а моллагӀа долча цӀагӀа мо дар.
Пенах доахкача даьлий а, шейхий а сурташта кӀалвагӀар Пугачев, цӀе гӀовтал а ювхаш, лакха кий а туллаш, куро оагӀора а ваьнна.
Цунна юххе цун керттехьарча новкъостех массехк саг латтар, моттийта леладеча гӀулакхий куц а долаш.
БӀаргагуш дар, Оренбургера эпсар кхачарах долча хабаро бунтхой фуд хьажа бола безам хьалхьоабаь хилар а, гӀоз а баьнна, сох кхета кийчбенна уж хилар а.
Пугачевна бӀарахьожжашехь а вайзар со.
Моттийта хинна курал, цӀимхарал цӀаьхха къайладаьлар.
«АхӀа, хьа возалле! — аьлар цо сога сихха.
— Мишта вах хьо?
Сенна воалаваьв хьо дала укхаза?»
Аз жоп делар, со сай гӀулакха водаш а вар, хьа наха со юха а соцаваьв, аьнна.
«МалагӀча гӀулакха? — аьнна, хаьттар цо сога.
Сона хацар фу аьнна жоп лургда.
Пугачева, тешаш болча метте къамаьл де са безам бац а метта, ший новкъосташкахь а вийрза, царга арадовла аьлар.
Массане а цо аьннар дир, меттахьа а ца воалаш лаьттача шиннега денз волчо.
«Хийцца дувца Ӏа уж болаш-м, — аьлар сога Пугачева, — царех аз цхьаккха а хӀама лочкъадац.
Со бӀарахьежар ше шийх паччахьа цӀитиллачун тешам беннача наха.
Паькъара а волаш, букарвийрза волча царех цхьаннеца, из белгалвоаккхаш цхьаккха хӀама а дацар, сийнача гӀовтала тӀа гӀолла Ӏокач тесса тайша лента доацар.
Бакъда, дунен тӀа вицлургвац сона цун новкъост.
Из вар лакха дегӀ а долаш, тенна а шера белаж йолаш а, хӀаьта сона из шовзткъеи пхиъ шерара а хийтар.
Листача ӀажагӀча можо, къегаш долча сийнача бӀаргаша, мерий лакаш а доацаш йолча меражо, хьажаюкъе а басилгаш тӀа а доахкача цӀеча кӀаьдилгаша, цун къоарзача, шерача юхьа тӀа кхетадулургдоаца сурт а оттадора.
Из вар цӀе коч а, киргизий аба а, казакий шарбал а ювхаш.
Хьалхара вар (тӀехьагӀа сона хайнача бесса) Белобородов яха ведда лела капрал вар, шоллагӀвар Афанасий Соколов вар (Хлопуша, аьнна цӀи а тилла вола, СибарегӀарча рудникашкара кхозза ведда вола Ӏовахьийта зуламхо.
Геттара чӀоагӀа сатем боабеш дола гӀулакхаш тӀалатте а, селла дагадоацаш со дӀакхийттача обществас чӀоагӀа сакъердам бир сона.
Цхьабакъда, Пугачева се хиннача юхавигар со ший хаттарца:
«Хьадувцал: малагӀча гӀулакха ваьннав хьо Оренбургера ара?»
Тамашийна уйла чуессар са керта чу: сона хетаделар, шозлагӀа Пугачевна се тӀавоалаваьча кхело сайна дагалатта хӀама кхоачашде йиш хулийтаргйолаш санна.
Аз цох пайда эцилга чӀоагӀдир, хӀаьта айса чӀоагӀдаьчун уйла е а кхевеш, Пугачева хаттара жоп делар аз:
— Со Белогорски чӀоагӀалене водар цига бала хьегаш дола бо кӀалхардаккха.
Пугачева бӀаргаш къаьгар.
«Са нахах малав бонга бала кхоачаш дола гӀулакх леладер?» — аьнна цӀогӀа техар цо.
— ВорхӀ гецца хьажа долаш из вале а, са суда кӀалхарваргвац из.
Хьаала: малав бехке вар!»
— Бехке вар Швабрин ва, — аьнна жоп делар аз.
— МозгӀара сесаг йолча метте цамогаш а йолаш хьона бӀаргаяйна йоӀ есар а яь лелаю цо, хӀаьта низагӀа из шийна маьре йига а гӀерт из.
— Аз кхеторгва Швабрин, — аьлар Пугачева унзаре.
— Ховргда цунна, ший хьашт мел дар леладари, нахага бала бахьари са миштад.
Аз хьалъолларгва из.
— Дош ала мукъа бал, — аьлар Хлопушас, йиш хаьлача санна йолча оазаца.
— Ӏа сухал бир Швабринах чӀоагӀален комендант ве, хӀаьта хӀанз из хьалъоллара а сиха ва хьо.
Ӏа-м казакаш а эгӀазбигар царна дворянах хьаким а ваь ӀотӀахоаваь, дворянаш мукъах ма кхерабе, эггара хьалха баьча бехка тӀагӀолла боа а беш.
— Эшац царех е къахетилга а, е царна гештделга а! — аьлар тайша лента доаллаш волча къоаночо.
— Швабрин вер-м хьовзам бац, хӀаьта харцахьа-м господин элсаргара бокъонца лоткъам эцар а дац: из сенга венав.
Нагахьа санна хьох паччахьа лоархӀаш из веце, хьогара новкъостал деха а гӀулакх дац цун, хӀаьта нагахьа санна лоархӀе, хӀана ваьгӀав таханарча денналца Оренбурге хьа моастагӀашца.
Ер лийцача нахагара лоткъам ийбеча цӀагӀа дӀавига а, цига цӀи лотае а алаций Ӏа, Оренбургерча командираша ер вай долча вайтача санна хет сона.
Къаьнача зуламхочун логика тоъам болаш теша везаш хеталора сона.
Се хьан кара ва яха уйла дега тӀа ессача дерригача са дегӀа тӀара нихь гӀеттар.
Пугачевга зеделар со корзагӀвалар.
«ХӀай, возалле? — аьлар цо сога бӀа а тувсаш.
— Са фельдмаршало дувцар, хетарах, дош-м да.
Фу хет хьона?»
Пугачева баьча беламо денал юхаделар сона.
Аз сатийнна жоп делар, со хьа кара а ва, хӀаьта сона хьай хьаштдолаш дола хӀама де хьога йиш а я, аьнна.
— Мегаьд, — аьлар Пугачева.
— ХӀанз хьаалал — малагӀча хьале я шун город.
— Далла ба хоастам, — аьнна жоп делар аз, — долла хӀама а тоаденна да.
— Тоаденна да? — аьнна юха а белгалдаьккхар Пугачева.
— ХӀаьта нах моцалла бовш латт!
Ше шийх паччахьа цӀитиллачо бакъ йоахар, хӀаьта а айса биа дув бахьан долаш, уж дерригаш а даьсса хабараш хиларах а, Оренбурге еррига хӀамаш а шортта хиларах а тешабе эттар со.
— Гой хьона, — аьнна лаьцар из дош къоаночо, — бӀаргашта гуш хье цо Ӏехавелга.
Байддараша массане а цхьатарра ма йоахий, Оренбурге моцал а я, нах бовш а латт, яйнача хӀамай дулхаш а дуъ, цох а доккхал а деш: хӀаьта ер-м къар ма лой деррига а шортта да яхаш.
Нагахьа санна Швабрин хьалъолла хьа безам бале, иштта, из хьалъэллача бӀоагӀах хьалъолла Ӏа е кӀант а, цаӀ шоллагӀчох хьагаргвоацаш.
НаӀалт хиларго воккхача саго даьча къамаьло, хеталуш дар, Пугачев шекваьккхача санна.
Ираза, ший новкъоста духьалвала эттар Хлопуша.
«Тоъаргда хьона, Наумыч, — аьлар цо цунга.
— «Боабелгеи урсаш хьекхилгеи хилча, кхы хӀама эшаш вацар-кх хьо.
Хье а кашана йистте ма латтий хьо, хӀаьта а кхыбараш боабу.
Кхы кӀезига-х мичад хьох хьаьрча цӀий?»
— Хьох мишта хилар тоам лелабер? — аьлар цунна духьал Белобородовс.
— Хьона мичара дера къахетилга?
— Бакъда, — аьнна жоп делар Хлопушас, — къинош-м сох а хьаьрчад, хӀаьта е кулг а (из ше оаллашехь а цо вӀашкатоӀабир ший тӀехкаш ягӀа бий, хӀаьта пхьош хьал а хьекха баьнна пхьарс гуча а баьккхар цо), е кулг а да керастай цӀий Ӏодахийтарна бехке-м.
Бакъда, аз боабаьраш-м моастагӀий ба, хьаьший бац.
Кортамукъа долча наькъашкен баьдеча хьунагӀеи боабаьб, пешка хьалхашка цӀагӀа Ӏохайна а ца боабеш, бийнацеи бӀастамцеи боабаьб, кхалнаха мо мотт а ца бетташ.
Воккхача саго юха а вийрза, борд-йордах аьлар е дешаш:
«ийттӀа мериӀургаш!»…
— Фуд Ӏа цига дувцар, къаденна Ӏурашк? — аьнна цӀогӀа техар Хлопушас.
— Аз лургья хьона ийттӀа мериӀургаш, сабарде Ӏа, хьа ха а хьатӀакхоачаргъя хьона дала аьнна дале, Іа а йоаккхаргья моарзӀагӀах хьаж…
ХӀаьта хӀанзарчоа а хьожаш хилалахь, сога хьай можилг хьа ца яккхийта!
— Господа инаралаш! — аьнна, кхайкардир куро Пугачева.
— Тоъаргда шун эгӀазъахар.
Оренбурге мел дола жӀали а цхьан оарцах хьалъэхка когаш детташ дадаш хилча а из-м доккха во дацар: доккха во да воай жӀалеш шоайла вӀашагӀлете.
Жи шоай, тоам бе.
Хлопушаси, Белобородовси цхьаккха а дош аланзар, цӀимхаро шоайла вӀаший бӀарахьежар уж.
Сайна геттара зенна долча бесса йистедала тарлургдола къамаьл хувцанза даргдоацилга бӀарга а дайна, Пугачевна тӀа а вийрза, сай юхь сакъердаме а яьккха аьлар аз цунга:
— «Айяхь, говрахи кетарахи хьона баркал ала виц а ма лорий со-м.
Хьо хиннавецаре со городе дӀа а кхоачаргвацар, наькъа тӀа гӀора а вергвар».
Сона дийзар хилар.
Пугачев сакъердамегӀа хилар.
«Даь гӀулакх довзаш хила веза, — аьлар цо, бӀа а тувсаш, бӀаргаш а теӀадеш.
Хьаалал сога хӀанз, хьо фу гӀулакх долаш ва, Швабрина бала бахьача йоӀаца?
Хьа дега езаенна мукъагӀа йолий из? ХӀай?»
— Из са нускал да, — аьнна, жоп делар аз Пугачевна, дикагӀча бесса ха-оттам хувцабеннилга бӀарга а дайна, бакъдар лечкъаде дезаш а ца хийтта.
— Хьа нускал! аьнна, цӀогӀа техар Пугачева.
— ХьалхагӀа хьа хӀана алацар Ӏа?
Вай из хьона йоала а ергья, хьа ловзарга че а ергья!
— ТӀаккха Белобородовгахьа а вийрза:
— ЛадувгӀал, фельдмаршал!
Сои, укхан возаллеи къаьна хьаьший да, Ӏо а хайша пхьор дуаргда вай;
Ӏуйре сайренал кхеташагӀа я.
Кхоана хьожаргда вай воаш фу дергда.
Сай деча сийна ак ала раьза вар со, цхьабакъда де хӀама дацар.
Казакий къонача шин йоӀо цӀен-даь мехкараша истола тӀа кІай гата а тассаь, хьатӀаера маькх, даар, чхьагӀари, йийи чудолаш массехк шуша, хӀаьта со Пугачевцеи, цун унзарча новкъосташцеи шозлагӀа цхьан шуне хайра.
Ца воалаш, со теш волаш хинна маларца айенна че геттара бийса яххалца йӀаьхъелар.
Эггара тӀехьа а, маларо бохабе баьлар къамаьлхой.
Пугачев ший моттиге ваггӀашехь а тхьайсар, цун новкъостий хьалгӀайттар, хӀаьта сога из вита, аьнна, белгало а йир цар.
Со а царцца араваьлар.
Хлопушас ала а аьнна, хаьхочо со дӀавигар лийцача нахагара лоткъамаш ийдеча цӀагӀа, цига коравир сона Савельич а, хӀаьта сои, изи чӀега а теха циггача дитар.
Цига мел хиннар бӀаргадоврах са лай сога вӀалла хаттар ца далла чӀоагӀа цецваьннавар.
Баьдеча Ӏо а вижа дукха ха яьккхар цо доккха са доахаш, «ахӀ» яхаш, хӀаьта эггара тӀехьа а «харр» делла, тхьайсар из, со ерригача бус а цхьаь цхьан минута сайга наб ца яйтача уйлаех чувелар.
Ӏурра Пугачева цӀерах сога кхайка баьхкар.
Со из волча дӀавахар.
Татарий кхо говр а йоалаш соалоз латтар цун наӀар тӀа.
Улица тӀа наьха тоабаш яр.
Ото чу кхийтар сох Пугачев: из каькъа гӀирс а тӀабувхаш вар, кетар а ювхаш, киргизий кий а туллаш.
Геттара мутӀахь бола кеп а оттаяь, цунна гонахьа бар селхан шун тӀа хиннараш, хӀаьта селхан со теш хинначоа чӀоагӀа духьале еш а яр хӀанз царца хинна из мутӀахьа хилара кеп.
Пугачева, сога сакъердаме волаш моаршал а денна, шийца соалоза тӀа хьатӀаха аьлар.
Тхо тӀахайшар.
«Белогорски чӀоагӀалене!» — аьлар Пугачева уралатташехь а кхаь говра соалоз лехкаш латтача шера белаж йолча татречунга.
Са дог чӀоагӀа детталора.
Говраш йолаелар, гургала зов даьлар, соалоз дӀаметтахьа ийккхар…
Юхаоза! Юхаоза!» — аьнна, тӀехдаьнна сона довзаш дола цӀогӀа даьлар, — хӀаьта сона тхоашта тӀехьа ведда воагӀа Савельич бӀарга а вайра.
Пугачева юхасаца аьлар.
— «Петр Андреевич! — яхаш цӀогӀа деттар са лаьво.
— Тахан къавеннача дийнахьа ма виталахь со укх тийшачабал… юкъе…»
— «А, къаьнашк, — аьлар цунга Пугачева.
— Юха а дала вӀашагӀтехар-кх вай.
Жи, хьатӀаха хьалхашкахьа.
— Баркал хьона, паччахьа, баркал хьона, са да! — йоахар хьатӀаховш воаллашехь а Савельича.
— Сона, воккхача сага гӀо дар а, саметта доаладар а бахьан долаш дала ше бӀаь шу доаккхийталда хьога унахцӀена, могаш-маьрша волаш.
Венна дӀаваллалца хьона хьалхара далла ламаз деш хургва со, хӀаьта пхьагалий кетар-м аз вӀалла хьоа а ергьяц.
Цу пхьагалий кегаро эггара тӀехьа а бегаш боацаш эгӀазвига тарлургдар Пугачев.
Ираза, ше шийх паччахьа цӀи тиллачоа е из дӀахазанзар, е ца доагӀача аьнна, из дош теркал ца деш из Ӏийра.
Говраш дӀалийлхар, улицашка юха а сецаш нах сужне ухар.
Пугачева шинна а оагӀорахьа корта лестабора.
Минута яьлча тхо слободах ара а даьнна, шаьрача новкъа хаьхка дӀадахар.
Шийна духьал оттаде атта да цу минута са дег тӀа хиннар.
Массехк сахьат даьлча сона бӀаргайов езаш яр, хьогге а аз яйна дӀаяьнна лоархӀаш хиннар.
Сона духьалъувттар тхоаш вӀашагӀкхетара минута сурт…
Со иштта уйла еш вар са кхел ший кара йолаш волча а, тамашийна нийсденнача гӀулакхаш тӀа гӀолла сайца вувзавенна волча а сагах.
Сона дагаухар сайна дукха езаш яр кӀалхарйоаккхилга шийна тӀаийцачун тӀехъяьнна чӀоагӀа къизал а цун наьха цӀий Ӏомехкадар дезаш йола оамалаш а.
Пугачевна хацар из капитана Миронова йоӀ йолга, эгӀазвахача Швабринга деррига а цунга дӀаоалалургдар, Пугачева бакъдар дайза а дайза, кхыча бесса…
ТӀаккха фу хургда Марья Ивановнах?
Нихь гӀеттар са дегӀа тӀара.
ЦӀаьхха Пугачева са уйлаш йохайир, согахьа хьавийрза хаттар а даь:
— Сен уйлаш еш вагӀа хьо, хьа возалле?
— Мишта яц укхаза уйлаш, — аьлар аз цунга.
— Со эпсар а, дворянин а ва, кхыметтел селхан а тӀехьа хьона духьал латаш а хиннав со, тахан хьоца цхьан соалоза тӀа а хайна вода со, хӀаьта са деррига вахара ираз хьа кара а да.
— Фу даьд? — аьнна, хаьттар сога Пугачева.
— Унзара хет хьона?
Аз жоп делар, цкъа цо сайна гештдаь хилар тӀа гӀолла, со сайна гештдерг хиларга догдаьха а ца Ӏеш, гӀо дерг хиларга а догдоахаш вар се, аьнна.
— Бакъ а ва хьо, даьра ва бакъ! — аьлар ше шийх паччахьа цӀитиллачо.
— Хьона ма байрий са кӀантий хьайна бӀагӀарахьежаш;
хӀаьта къоано-м тахан а тӀехьа вар, хьо аькх а ва, хӀаьта хьога Ӏазап озийта а, хьо хьалъолла а веза яхара тӀера ца воалаш, цхьабакъда, аз раьза хила тиганзар, — аьнна, тІатехар цо, Савельичаи, татречоаи ше яхар дӀахоааргдоацаш гӀар шорт а яь, — хьа къаракъа пелеи, пхьагалий кетари дага а йоагӀаш.
БӀаргагой хьона, шунбараша дувцача бесса, селла чӀоагӀа цӀиймерг со воацилга.
Белогорски чӀоагӀале дӀалацар дагадехар сона, хӀаьта а цунна духьалвала везаш а хетанзар сона, цхьаккха дош юха а аланзар аз.
— Фу йоах сох Оренбурге? — аьнна, хаьттар Пугачева кӀеззига йист ца хулаш а ваьгӀа.
— Хьоца нийсвала хала да йоах, ала хӀама доацаш, дӀавовзийтав Ӏа хье.
Ше шийх паччахьа цӀитиллачун юхьа тӀа шийх доккхал деш хилара сурт эттар.
«ХӀаа! — аьлар цо сакъердаме а хинна.
— Аз хьашт мелд дика бу тӀом.
Шун Оренбурге бовзий Юзеевана кӀал хинна тӀом?
Шовзткъа инарал вийнав, диъ эскар кара доаладаьд.
Мишта хет хьона: прусски королага соца къовсалургдарий-хьогӀ?
ГІаьрхочо деш дола доккхалаш сона сакъердаме хийтар.
— Хьона хьайна мишта хет хӀаьта? — аьлар аз цунга, — Фридериках лоархӀавергварий хьо?
— Федор Федоровичахи? Мишта лоархӀавергвацар?
Шун инаралех лоархӀа ма вой со, хӀаьта цар из эша ма ваьвий.
ХӀанзолца хьа-м ираз долаш хиннад са герз.
Сабарде Ӏа, из хинна а Ӏергдац хьона, Москвена со тӀавахача.
— Москвена тӀагӀорта а уйла йолаш ва хьо?
Ше шийх паччахьан цӀи тиллачо, цхьа ха уйла еш а яьккха, шорттига аьлар:
«Из далла хов.
Са улица готта я, сога кортамукъал кӀезига я.
Са нах дукха хьаькъал тӀа бовла гӀерт.
Уж къуй ба.
Со лерг хьекха лоаттаде дезаш ва, эгтара хьалха хӀама телхача цар шоай фоартамаш са корта кара а билла кӀалхарайоахаргья».
— ХӀа-хӀа! — аьлар аз Пугачевга.
— Ханнахьа, царех хьо хье хьакъаьстача а паччахьагара къахетам бийхача а дикагӀа децарийтеш хьона?
Пугачев къахьо вела велар:
«Мичара, — аьнна жоп делар цо, — дехке валарна гайнав со.
Гешт хургдац сона.
Волавеннача бесса дӀахо гӀоргва со.
Хьанна хов?
Кхоачаш хила а мег!
Айя, Гришка Отрепьева а ма даьдий Москвена тӀехь паччахьал».
— ХӀаьта хой хьона, хаддаш цох фу хилар?
Из корах аракхессар, вийра, воагавир, цунах хиннача чиллаца йиза а йиза йоккха топ кхессар!
— ЛадувгӀалахь — аьлар Пугачева, цхьа акха низ чубеча мо а хинна.
— ЗӀамига волча хана сайна къаеннача гӀалмакхочо бувцаш хинна фаьлг бувцаргба аз хьона.
Цкъа аьрзес хаттар даьд, йоах къайгага: алал сога къайг-оалхазар, дунен тӀа яхаш Ӏа кхобӀаь шу хӀана доаккх, хӀаьта аз дерригаш а ткъаь кхойтте шу мара хӀана даккхац?
— Из иштта да, аьрзи, — аьнна жоп деннад къайга, — Ӏа мелар дийна цӀий доландаь, хӀаьта аз юараш яйна хӀамаш йоламдаь.
Аьрзес уйла яьй: хьайола, вай а хьаж из кхача баа.
Мегаргда.
Ткъамаш техха дӀаяхай аьрзии, къайги.
Царна бӀаргаяйнай енна улла говр; лох а енна Ӏохайшай уж.
Къайг зӀок а етташ кхача хестабе яьннай.
Аьрзес цкъа а зӀок техай, цӀаькха а техай, тӀаккха ткъамаш а теха къайгага аьннад цо:
ак, воше къайг, кхобӀаь шера еннача хӀамай дакъий дуачул дикагӀа да цкъа дийна цӀий мелча, дӀахо дала деннар хургда!
— Миштаб гӀалмакхой фаьлг?
— Сакъердаме ба, — аьнна, жоп делар аз цунна.
— Цхьабакъда, нах боа а беш, хӀалак а беш ца сона гарга дакъех зӀок еттар.
Пугачев цецваьнна сона бӀара а хьажаь, цхьаккха хӀама ца оалаш Ӏийра.
Тхо шаккхе а йист ца хулаш сайцар, шаккхе а тхо-тхоай уйлах чу а денна.
Татречо гӀайгӀане илли доахар; Савельич тар а кхийтта, хьалхашка тхьагӀара а ухаш вагӀар.
Ӏана шаьрача новкъа хийцца йодар соалоз…
ЧӀоагӀа чухьекха болча Яика берда тӀа цӀаьхха юртилг бӀаргаяйра сона — хӀаьта сахьата диълагӀа дакъа даьлча Белогорски чӀоагӀалене чуделар тхо.
Корта XII
БО
Корта боацаш, ткъовро йоацаш
Я тха Ӏажий га,
Да а воацаш, нана йоацаш
Я тха аьлан йоӀ.
Кийчъе, даькъала хилар дувца
Из цхьаккха саг волаш яц.
Саг йодача-йоагӀача доаха илли.
Коменданта цӀен уйченгахьа дӀатӀаяхар соалоз.
Наха Пугачева гургал байзабар, хӀаьта тоабашца байдда тӀехьа а боагӀар уж тхона.
Ше шийх паччахьа цӀи тиллачоа уйчен тӀа духьал вахар Швабрин.
Из казакий гӀирс а тӀабувхаш, ший модж а йӀаьхъялийта вар.
Тийшача балхаца гӀулакх хийцачо Пугачевна пошта тӀара Ӏовала гӀо а дир, хӀаьта эггара сийдоацача кепехьа ше раьза хилари, гӀулакха кийча хилари а кхайкадир.
Со бӀаргавайча вехар из, хӀаьта а, кастта юха метта а вена, сога кулг а кховдадаь аьлар цо:
«Хьо тхогахьа ва?
Хьогге а де дезаш дар из-м!»
— Со, цунгахьара юха а вийрза, цхьаккха дош а ца оалаш Ӏийра.
Дуккхача хана денз довзача цӀагӀа тхо чудаьлча, дӀаяха ха дагайохийташ яздаь гӀайгӀане таьрахь санна, веннача коменданта диплом хӀанз а тӀехь пенах хьалъуллаш бӀаргадайча са дог Ӏувдадала доладелар.
Ший сесага еш йолча гӀаро тар а кхетийте, Иван Кузьмич тхьайсе вагӀаш хиннача дивана тӀа Ӏахайр Пугачев.
Швабрина ше хьатӀадера цунна къаракъ.
Пугачева, пела а менна, аьлар цунга, сона пӀелг тӀа а хьекха:
«ДӀале цун возаллена а».
Швабрина ший подносаца хьатӀавера сона, цхьабакъда, аз шозлагӀа а цунгахьа букъ берзабир.
Из корзагӀваьнна вехавар.
Массаза а хӀама зелуш а, дагадоагӀаш а волча цун, вӀалла шеко а йоацаш, сакхувра Пугачев шийна раьза воацаш хиларах.
Из цох кхераш эгар, хӀаьта сона ца тешшаш бӀара а хьежар.
Пугачев дух тӀа ваьлар, чӀоагӀаленга фу хьал да, моастагӀчун бӀух дувцача хабарашта, иштта кхыча хӀамашта а, хӀаьта цӀаьхха дагадоаццаш хаьттар цо:
«Хьаалал, вошилг, фу йоІ я Ӏа ха оттадаь хье волча чуйоаллаер?
БӀаргаяйтал из сона».
Швабрина, дакъан мо, бос бахар.
«Паччахьа, — аьлар цо ехача оазаца… — паччахьа, из-м ха оттадаь яллац… из цамогаш я… из больнице улл».
«ДӀавигал со из йолча», — аьлар ше шийх паччахьа цӀи тиллачо, ваггӀачара хьал а гӀетта.
ГІулакх ко догӀа йиш йолаш дацар.
Швабрина Пугачев дӀавигар Марья Ивановна уллача цӀенгахьа.
Со царна тӀеххьа вахар.
Швабрин лоаме тӀа юхасецар.
«Паччахьа! — аьлар цо.
— Хьа бокъо я хьай хьаштдар согара дӀадеха, цхьабакъда, са сесаг йижа уллача цӀагӀа гӀулакх доаца саг чувайта ма алалахь».
Со аьгар.
«Йоалаяьй Ӏа из? — аьлар аз Швабринга, из вохаваь дӀаваккха кич а венна.
— ШортагӀа! — аьнна, сона юкъеийккхар Пугачев.
— Из са гӀулакх да.
ХӀаьта хьо, — аьлар цо дӀахо Швабрина тӀа а вийрза, — хьаькъал тӀа вала а ма гӀерта, сетта а ма сетта: из хьа сесаг яле а, сесаг еце а аз из йолча сай хьаштдар чувуг.
Хьа возалле, хьаволле соца.
ЦӀен наӀарга цӀаькха а тоха а сеца, шек а ухаш йолча гӀараца аьлар цо:
«Паччахьа, аз дӀахайт хьога, из пхьагала чоап а ена йоаллилга а, хӀаьта саццанза из харцлувш йола кхоалагӀа ди долга а».
— Хьаелла ниӀ! — аьлар Пугачева.
Швабрина, ший кисашка хьежаш а ваьлла, дӀоагӀаш шийца хьаденадац ше, аьлар.
Пугачева мӀарга техар наӀарах, чӀега дӀаийккхар, ниӀ хьаеллаелар, тхо дӀачудаьлар.
Со бӀарахьажжача латтийсар.
Ахархой еха коч а ювхаш, лаьтта Ӏохайна ягӀар Марья Ивановна, бос а баха, гӀийла, керта тӀара чеш а кегаденна.
Цунна хьалхашка хий чудолаш кхабилг латтар, маькхӀа чӀегилг а тӀауллаш.
Со бӀаргавайча, ягӀачара тосса а енна, цӀогӀа даьлар цунга.
ТӀаккха сайх фу хилар дагадагӀац сона.
Пугачева Швабрина бӀара а хьажа чӀоагӀа футтара веш аьлар:
«Дика я хьа больнице-м!»
ТӀаккха Марья Ивановнайна дӀатӀавахар из:
«Хьаалал сога, са кхокхилг, фу бахьан долаш токхийт хьога хьай мара е бала?
Фу бехк боалл хьох цунна хьалхашка?»
— Са мар! — юха аьлар цо.
— Из са мар вац.
— Со цӀаккха а хургьяц цун сесаг!
Елча дикагӀа да сона, аьнна соцадаьд аз, хӀаьта нагахьа санна се кӀалхара ца йоаккхе лерг а я.
Пугачев унзаре бӀарахьежар Швабрина:
«Со Іехаве а гӀертар хьо? — аьлар цо цунга.
— Хой хьона, дер дайнар, хьайна фу де доагӀа?»
Швабрин гора хайра…
Цу хана сона чура гоамал а, эгӀазал а къайлаяьккхар сона из кӀезига хетаро.
Ведда лелача казака когех хьерчаш воаллача дворянина дог кхардаши, дегаза хеташи бӀарахьежар со.
Пугачев воассавелар:
«ХӀанз укханна гештду аз хьона, — аьлар цо Швабринга, — хӀаьта а халахь, эггара хьалха хьо бехке хиннача хӀаманна ер хьайна дагалоацаргдолга».
— ТӀаккха из Марья Ивановнагахьа вийрзар, хьамсаро аьлар цо цунга:
— «Араяла, хоза йоӀ, кортамукъал лу аз хьона.
Со паччахьа ва».
Марья Ивановна сихха бӀарахьежар цунна, ший даи, нанеи дийнар шийма хьалхашкара вар хиларах сакхийра цун.
Шинна а кулгаца ший юхьмараж дӀа а къайла, кхетам чура а яьнна Ӏоежар из.
Со цунна дӀатӀахьийдар, цхьабакъда, цу минута хийцца цӀагӀа хьачуера са къаьна хьаша Палаша, хӀаьта ший йоӀа гӀулакх де а эттар из.
Пугачев цу цӀагӀара араваьлар, хӀаьта тхо кхоккхе а хьаьший цӀагӀа а дахар.
— Фу хет хьона, хьа возалле? — аьлар Пугачева вела а велаш.
— КӀалхараяьккхар хоза йоӀ!
Мишта хет хьона, мозгӀарга саг а вахийта ший уствеший йӀоах махьар диллийтача бакъахьа деций вай?
Жи, сох цӀияьккха да хургва, Швабринах нейций новкъост хургва, дуаргда, маргда — наӀараш тӀакъовларгья!
Со кхийрар хилар, Пугачева аьннар дӀахезача Швабрин эгӀавича мо хилар.
«Паччахьа!» — аьнна цӀогӀа техар цо, йиш а еха.
— Со бехке ва.
Аз хьона оапаш бийцар; цхьабакъда, Гринева а хьо Ӏеха ву.
Из йоӀ укхазарча мозгӀара уствеший йоӀ яц: е чӀоагӀале йоаккхача хана вийнача Ивана Миронова йоӀ я из».
Пугачева цӀи мо доагаш хинна ший бӀаргаш сона тӀадерзадир.
«Ер фуд сона кхы а?» — аьнна хаьттар цо сога цец а ваьнна.
— Швабрина хьога яхар бакъда, — аьнна жоп делар аз чӀоагӀ а венна.
— Из Ӏа сога аьннадацар, — аьнна белгалдаьккхар бирс веннача Пугачева.
— Ӏайха дӀа уйла елахь, — аьнна жоп делар аз цунна, — хьа нах болчча метте Миронова йоӀ дийна я, аьнна, кхайкаде йиш ярий сога.
Айя, цар-м йохаяь юврг ма ярий из.
Цхьанна хӀамо кӀалхарйоккхаргьяцар из!
— Из а бакъда, — аьлар вела а венна Пугачева.
— Къаракъаш мелача сабараша къахетам бергбацар мискача йоӀах.
Дика болх баьб мозгӀара сесага уж Ӏехабаь.
— ЛадувгӀал, — аьлар аз дӀахо а, из дикача дагара волга бӀарга а дайна.
— Хьох мала аргда хац сона, е са из ха безам а бац…
ХӀаьта далла ма гой из, Ӏа сайна даь гӀулакх бахьан долаш сай са хьона дӀадала раьза хургвар со…
Са сийнеи, керастай эхьаи новкъа дола хӀама ма деха согара.
Хьо сона дикаш даь саг ва.
Хье волавеннача тайпара дӀачакхвала гӀулакх деш: укх гӀийлача бонца далда тхоашта никъ хьийхача оагӀорахьа дӀавахийта со.
ХӀаьта оаха хьо миччахьа хуле а, хьона фуннагӀа хуле а, хьа къинош хьаьрча са кӀалхара доаккхилга, хьана гешт делга хӀара дерна даьлагара дехаш хургда…
Хеталуш дар, Пугачева къиза са а меттахьа даьлча мо.
«Хургда из хьона деззача бесса! — аьлар цо.
— Бехк бойя бехк бе беза, гештдойя гештде деза: са Ӏаьдал ишта да.
ДӀаэца хьайна хьай хоза йоӀ; хьай хьаштдолчча дӀайига из, хӀаьта безами, кхетами дала лулба шоана!»
Цигга Швабрина тӀа а вийрза цунга аьлар цо ший кара мел йолча постел а чӀоагӀаленал а тӀехвала сона пропуск ле, аьнна.
Швабрин, геттара сий а дайна, вувлавелча мо латтар.
Пугачев чӀоагӀаленга хьажа вахар.
Швабрин а цунца вар; хӀаьта со, наькъа кийчвала воалл, аьнна, бахьан а даьккха, юхе Ӏийра.
Со Марья Ивановна чухиннача цӀенгахьа ведар.
НаӀараш къайлаяр.
Аз тата дир.
«Малав цига?» — аьнна, хаьттар Палашкас.
Аз сай цӀи яьккхар.
Марья Ивановнай хьамсара оазилг яьлар наӀара тӀехьашка.
«Сабарде, Петр Андреевич.
Со барзкъаш хувцаш йоалл.
Акулина Памфиловна йолча дӀагӀо: со укх сахьате цига дӀайоагӀаргья хьона».
Аз сайга аьннар дир, мозгӀара Герасима цӀагӀа дӀавахар со.
Из а, цун сесаг а байдда духьалбаьхкар сона.
Савельича хьалххе а хоам баьбар царга.
«Марша воагӀалва, Петр Андреевич, — йоахар мозгӀара сесага.
— Дала юха а бӀаргадойтад вай.
Фу хьал да хьога?
ХӀаьта оаха-м даьла денна а вийцав хьо.
ХӀаьта ва са кхокхилга Марья Ивановнас хьо воацаш мел лайнар!..
Айя, хьадувцал сона, ва дукхавахарг, хье Пугачевца та мишта тайнав!
Мишта витав хьо цо ве ца вувш?
Дика да, баркал зуламхочоа из бахьан долаш а».
— «Тоийта, йоккха саг, — аьнна юкъеийккхар цунна мозгӀар Герасим.
— Хьайна мел ховр дӀадувца дезац хьона.
Дукха лерах-м гӀойле ялац.
Жи, Петр Андреевич! Хьачувала, дех оаха хьогара.
Дукха, дукха ха я вай бӀарга ца гу.
МозгӀара сесага шийна дала нийсдаьр даа делар сона.
ХӀаьта цу юкъа из саццанза лувш яр.
Цо сона дийцар Марья Ивановна дӀа ца елча Швабрина шоаш мишта битанзар, Марья Ивановна мишта елхаш а шоаех дӀакъаста безам боацаш а яр.
Палашага (кхыметтел урядник а ший зурмаца халха воахаш йолча, говзача йоӀага) гӀолла Марья Ивановна хадданза шийца мишта ювзаенна яр, Марья Ивановнайна, сога каьхат язде, аьнна, ше мишта хьехам белар, кхыдараш а.
Аз а лоацца дӀадийцар цунна сай истори.
МозгӀар а цун сесаг а дуӀаш деш бар шоаш Пугачев Іехаваьлга цунна дӀахайнад, аьнна, хезача.
«Даьла низ ба вайца! — йоахар Акулина Памфиловна.
— Ва даьла, юхе гӀолла тӀехъяккхалахь тхона ер морх.
Вита Іа Алексей Иваныч, дувца хабар дац: дика гӀаж хиннай из!
— Цу минута ниӀ хьаеллаелар, хӀаьта, босбахача юхьа тӀа елакъежар а долаш, Марья Ивановна хьачу а яьлар.
Цо ший ахархой коч тӀера Ӏо а яьккха, хьалха мо, чоалхане доацаши, хозеи тӀадийхадар барзкъаш.
ДӀакхайда цун кулг хьа а лаьца дукха ха яьккхар аз йист хила ца могаш.
Тхо шаккхе а дегаш дизарах йист а ца хулалуш дар.
Фусам-даьй, шоаш дагабоагӀача тхо доацилга кхета а даь, тхо дита а дита арабаьлар.
Тхо цхьаь дисар.
Долла хӀама а дицденнадар.
Оаха къамаьлаш дир, хӀаьта а къамаьлах Ӏеба а довлацар.
ЧӀоагӀале дӀалаьцача хана денз шийца мел хинна хӀама хьадийцар сона Марья Ивановнас.
Хьалхашка оттадир сона шийга хиннача хьала ерригача унзарлон а, сийдоацача Швабрина шийна тӀалоаттабаьча балан а сурт.
Тхона дагаехар хьалха хинна ираз дола ха а…
Тхо шаккхе а делхар…
Эггара тӀехьа а, сайна хетар цунга дӀадувца эттар со.
Пугачева кара йолаш, Швабрина доал а деш йолча чӀоагӀален чу юхе Ӏе цунга вӀалла йиш яцар.
Гобар бахьан долаш еррига къели, халон ловш ягІа Оренбург а дагайоха йиш яцар.
Цун укх дунен тӀа цхьаккха а цӀийх-дулхах паргара саг вацар.
Аз цунга аьлар, сай даи, нанеи дахача юрта дӀагӀо, аьнна.
Юххьанца из шек ювлаш яр: шийна довзаш долча са да раьза воацаш хиларо унзарйоахар из.
Аз цун са тедир.
Сона ховра, даьна даьхе бахьан долаш венна сий долча бӀухочун йоӀ тӀаэцилга ший декхар даь дӀаоттадергдолга а ираз лоархӀаргдолга а.
— «Хьамсара Марья Ивановна! — аьлар аз эггара тӀехьа а.
— Аз хьо сай сесаг лоархӀ.
Тамашийнача гӀулакхаша къоасталургдоацаш вӀашагӀтехад вай: укх дунен гӀа цхьанна а хӀаманна могаргдац вай къоастаде.
— Марья Ивановна сога ладийгӀар, моллагӀча хӀаманга ладувгӀаш мо.
Моттийта эхь а ца кхоабаш, аьлар алийта, духьал а ца ювлаш.
Цо кхетадора ший кхел сачунца ювзаенна хилар.
Бакъда, цо юха а белгалдаьккхар, са даьй раьза хилча мара ше са сесаг хургьяц, аьнна.
Аз цунна духьала хӀама аланзар.
Оаха баргбаьккхар бӀайха, дегаш цӀена долаш — иштта цу тайпара тхона юкъера гӀулакха соцам хилар.
Сахьат даьннача гӀолла урядника пропуск ера сона, Пугачева, котама мӀараш хьийкхача мо, кулг а яздаь йола, хӀаьта цун цӀерах из волча дӀа а вийхар цо со.
Наькъа ваха из кийчвеннача кхаьчар со из волча.
Ше цхьаннега денз мел волчоа, массанена а унзара саг, къахетам боаца акха саг, зуламхо а волча цох къастача хана сайна мел Ӏаткъар дашха магац сона.
ХӀана аргдац бакъдар?
Цу минута низ болаш чӀоагӀа везавелар сона из.
Цо доал деш болча бӀехача нахах из хьаваккха а, ха дӀатилалехьа цун корта кӀалхарбаккха а геттара чӀоагӀа хьашт долаш вар со.
Тхона гонахьа тоаба яь хьийзача Швабрина а, наха а сай дог хьалдиза мел лаьттар дӀаала тардалийтанзар са.
Машарца вӀашагӀкъаьстар тхо.
Пугачева, тоабанна юкъе Акулина Памфиловна бӀарга а яйна пӀелг оагабир, хӀаьта цхьан доккхача хӀаманна мо, бӀа а тессар, тӀаккха соалоза дӀа тӀа а хайна, Берде лалла аьлар, хӀаьта говраш йолаеннача хана цо, цӀаькха а пошта чура ара а хьежаь, цӀогӀа техар сога:
«Маьрша гӀолва, хьа возалле!
Мичча хана а цкъа вӀашагӀкхета мег вай».
— Тхо бокъонца бӀарга да а дайра, бакъда, малагӀча гӀулакхаца!..
Пугачев дӀавахар.
Со дукха лаьттар цун кхаь говра соалоз тӀагӀолла дӀайодача кӀайча аренга хьежаш.
Нах дӀакъийстар.
Швабрин къайлаваьлар.
Со мозгӀара цӀагӀа юхавера.
Тхо дӀадахарна мел эшар кийчденна дар.
Са безам бацар кхы га.
Тхо да долаш мел йола хӀамаш коменданта тишача соалоза чу дӀачуехкаяр.
Кучераша бӀаргацӀацкъам тохача юкъа дӀаежар говраш.
Киназа тӀехьашха дӀабехкаьча ший даьи, наьнен кашамаш тӀа къинтӀера яла яхар Марья Ивановна.
Са из накъаяккха безам хиннабар, цхьабакъда, цо согара аз ше цхьаь ютилга дийхар.
Массехк минута яьлча из юхаера, йист а ца хулаш, бӀаргех хий Ӏо а ухаш.
Соалоз хьаэзар.
МозгӀар Герасим а цун сесаг а уйчен тӀа баьлар.
Тхо кхоккхе а соалоза чу хайра: Марья Ивановнаи, Палашеи, сои.
Савельич хьалхашкахьа хайра.
«Маьрша гӀойла хьо, Марья Ивановна, са кхокхилг!
Маьрша гӀолва хьо, Петр Андреевич, тха сийрда кер! — йоахар мозгӀара дог цӀенача сесага.
— Ираз долаш никъ хилба, хӀаьта шиннена а дала ираз лулда шоана!»
Тхо дӀадахар.
Коменданта цӀен корага латташ Швабрин бӀаргавайра сона.
Цун юхьа тӀа хиннар цӀимхара эгӀазал яр.
Эшаваь дӀаваьккхача моастагӀчох гӀозвала безам боацаш, со харцахьа хьежар.
Эггара тӀехьа а чӀоагӀален наӀарех арадаьлар тхо, хӀаьта Белогорски чӀоагӀале цӀаккха а кхы юха ца дахка, аьнна, геттара а йитар оаха.
Корта XXIII
ЛАЦАР
— ЭгӀаз ма гӀолахь: се декдарийла хиларах
Укх сахьате са хьо набахта волла веза.
— Мегаьд, со кийча ва, хӀаьта а аз дог-м доах,
ХьалхагӀ лоткъам Іа байтарг хиларга.
Дега чӀоагӀа Ӏаткъа а Ӏаткъаш, кхыметтел Ӏурра а тӀехьа айса сагот даьча хьамсарча йоӀах селла дагадоацаш дӀакхийтта со, кхыметтел сайх а тешаш вацар, деррига а сайца мел хиннар гӀа долаш санна хеталора сона.
Марья Иванавна, уйлаш а еш, цкъа сона бӀарахьожаш, цкъа наькъа бӀарахьожаш ягӀар, хӀаьта хӀанз а сакхета а, саметта да а цун ца кхийча мо а хеталора.
Тхо тхоайла йист хилацар.
Тха дегаш сов чӀоагӀа кӀаьдденнадар.
Мишта кхаьчар а ца ховш ши сахьат даьннача гӀолла, гаргагӀарча чӀоагӀалене кхаьчар тхо, Пугачевана кара а йолаш йолча.
Укхаза оаха говраш хийцар.
Уж дӀайожаш баьча сухалах, Пугачева коменданталла оттаваьча модж а йолаш волча казака сиха тоам бар леладарах бӀаргадайра сона, тхо хьадоаладаьча кучеро дийца хабар бахьан долаш, паччахьа шийна гаргга лелаву саг сайх царна хийттилга.
Тхо дӀахо дахар.
Боад бола болабелар.
Модж йолча коменданта яхарах, ше шийх паччахьан цӀитиллачох хьакхета йоагӀаш йола низ бола отряд чуйолча городана гарга гӀертар тхо.
Тхо хаьхоша юхасовцадир.
«Малав воагӀар?» — яхача хаттара кучеро массанена а дӀахозаргдолаш жоп делар:
«Паччахьа хьаша ва ший цӀен-наьнаца».
ЦӀаьхха гусарий тоабано гобир тхона, унзара яппараш а еш.
«Хьааравала, шайтӀа хьаша! — аьлар сога мекхаш долаш волча вахмистро.
— «ХӀанза-м бани хургья хьона хьай цӀен-наьнаца!»
Со соалоза чура араваьлар, хӀаьта аз цар хьаким волча се вигар дийхар.
Эпсар бӀаргавайча салташа яппараш йитар.
Вахмистро со майор волча дӀавигар.
Савельич сох дӀакъасташ вацар, ше-шийца деш е къамаьл а долаш:
«Ер ва хьона хӀанз паччакьа хьаша!
ДогӀал ведда кхуркхолга кӀал ийккхар…
Даьла, хьо низ кхоачаш ва-кх! юххера а фу хургда-хьогӀ укх дерриганех а?»
Соалоз боларах тхона тӀехьа йолаелар.
Пхи минут яьлча геттара къаьга сийрда даьккхача цӀенга дӀакхаьчар тхо.
Вахмистр, со ха оттадаь вита а вита, со венилга дӀахайта вахар.
Цу сахьате юха а вена цо сога хьакхайкадир, цун тӀехвозалле со дӀатӀаэца мукъа а вац, хӀаьта цо со набахта дӀавига а аьннад, цӀен-нана ше волча дӀайоалае а аьннад, аьнна.
— Из фу яхилга да? — аьнна цӀогӀа техар аз эгӀаз а ваха.
— Айя, эгӀа-х мича ваьв из?
— Из сона хац, хьа возалле, — аьнна жоп делар вахмистро.
— Цун тӀехвозаллес хьааьннад хьа возалле набахта дӀавига, хӀаьта из хьоцара возалле цун тӀехвозаллес ше волча хьайоалае, аьннад, хьа возалле.
Со уйчен тӀа дӀатӀахьийдар.
Хаьхой со юхасоцаве дага а бацар, хӀаьта со банк а оттаяь картех ловзаш вагӀача гусарий ялх эпсар чуволча цӀагӀа ведда ваха духхьал чуийккхар.
Карт тоссаш хиннар майор вар.
Цхьан хана симбирски трактире сайгара лайза ахча даьккха хинна Иван Иванович Зурин, дӀабӀара а хьаьжаь из волга хайнача хана са цецвалар мел доккха дар-кх!
— Хила йиш йий ер? — аьнна цӀогӀа техар аз.
— Иван Иванович! Хьо вий из?
— Ба, ба, ба, Петр Андреевич!
Мишта воагӀа?
Мичахьара воагӀа хьо?
Доккха хӀама да хьона, воше.
Картилг тасса безам бий хьа?
— Баркал.
Цул дикагӀа да Ӏа сона квартира йолийте.
— Фу квартира я хьона эшар?
Со волча Ӏе хьо.
— Йиш яц: со цхьаь вац.
— ХӀаьта, хьавоалаве новкъост а.
— Со-м новкъостаца вац, со… кхалсагаца ва.
— Кхалсагаца!
Мичахьара лаьцай Ӏа из?
ЭхӀе, воше!
— (Цу дешашца Зурина, берригаш а белабо лийташ, хӀаьта со сецца корзагӀа а воаккхаш селла чӀоагӀа къоастам болаш шок техар).
— ТӀаккха-м, — йоахар дӀахо Зурина, — из иштта дутаргда вай.
Хургья хьона квартира.
Новкъа-м да…
Къаьнача Ӏаьдалах че ергьяр вай…
ХӀаьй! КӀант!
Айя, хӀана йоалаяц оаш Пугачева хьаьшилг укхаза хьа?
Е хьая ца тугаш йола из?
Кхера ма кхера ала цунга: барин геттара дика ва ала, цхьаккха новкъа дола хӀама дергдац ала, хӀаьта дика фоартана юхе хӀама а тоха.
— Фуд из Ӏа дувцар? — аьлар аз Зуринга.
— Фу Пугачева хьаьшилг?
Из веннача капигана Миронова йоӀ я.
Аз из пленара мукъаяьккха йоалаю, сай даь юрта кхаччалца из накъайоаккхаш вода со, аз цига ютаргья из.
— Мишта!
Иштта хьох хиннадола из хӀанзза сога даь хабар?
Гешт делахь!
Да фуд ер?
— Деррига а тӀехьагӀа дӀадувцаргда аз хьона.
ХӀаьта хӀанз даьла духьа, саметта доаладелахь гусараша унзаръяьккхача мискача йиӀий.
Зурина цу сахьате ала дезар аьлар.
Из ше а улица тӀа ваьлар Марья Ивановнайна хьалхашка, ца ховш харцахьа даьннача гӀулакха бехказа вала, хӀаьта вахмистра цо приказ делар городе дикагӀа йола квартира цунна ле, аьнна.
Со бийса яккха из волча сецар.
Оаха пхьор диар, хӀаьта тхоаш шиъ цхьаь висача аз айса леладаь хӀанаш дӀадийцар цунна.
Зурина чӀогӀа теркам тӀабахийта ладийгӀар сога.
Со дийца ваьлча, цо корта а оагабаь аьлар:
«Из-м деррига а дика да, воше, цаӀ дика дац: малагӀча шайтӀа духьа гӀерт хьо саг йоалае?
Со, тешаме вола эпсар хьо Ӏехаве безам хургболаш вац, сох теша хьо, саг йоалаелга даьсса гӀулакх да.
Айя, сенна эш хьона сесаг текхаелга а бераш хьестилга а?
ДӀавала, туг а кхессе дита из гӀулакх.
Аз яхар де Ӏа: хьакъаста хьо цу капитана йоӀах.
Симбирске бода никъ аз цӀен а баьб, кхерам болаш а бац.
Кхоанне а ше цхьаь дӀаяхийта из хьай даьй болча, хӀаьта хье са отрядаца юхе Ӏе.
Оренбурге юхаваха хьа гӀулакх дац.
Буитхошта хьо цӀаькха а караводе, кхы атта царна кӀалхарвоалалургвац хьо.
Цу тайппара, безама гӀор-м ше-шегӀа дӀаяргья, деррига а бокъонгахьа даргда».
Со цо мел яхачоа визза раьза веце а, хӀаьта а сийлен декхаро се паччахьа бӀуца хилар дӀадехилга кхетадора аз.
Аз соцадир Зурина баь хьехам хьаэца: Марья Ивановна юрта дӀаяхийта а се цун отрядаца юхе Ӏе а.
Савельич са барзкъаш тӀера дӀадаха вера, аз цунга дӀакхайкадир, шоллагӀча дийнахьа Марья Ивановнаца наькъа ваха кийчча хила цун везилга.
Из юхадухьалверза безам болаш хилар.
«Фу ях Ӏа?
Айя, хьо дӀа мишта кхоссаргва аз?
Мала хургва хьога хьожаш?
Фу аргда хьа даси, нанаси?»
Сай лай къар ца луш волга ха а ховш, хьастарцеи, дагардар дӀааларцеи из хьатӀавоалаве безам хилар са.
«Са доттагӀа, Архип Савельич! — аьлар аз цунга.
— Ак ма алалахь, из дика делахь сона: гӀулакх де саг сона укхаза эшаргвац, бакъда, хьо а воацаш, цхьаь Марья Ивановна наькъа йоде со сатийна хургвац.
Цунна Ӏа гӀулакх деш хилча, сона а гӀулакх ду Ӏа, хӀана аьлча, аз чӀоагӀа соцадаьд, кастта гӀулакхаша из де йиш хилийтача, сайна из йоалае».
ВӀалла а дӀаоалалургдоацча бесса чӀоагӀа цецвалар тӀа а дена, цигга кулгаш тайсар Савельича.
«Саг йоалае! — аьлар цо.
— Бера саг йоалае безам ба!
Айя, фу аргда дас, хӀаьта фу хетаргда нанна?»
— Раьза хургба Марья Ивановна яйзача, — аьнна жоп делар аз, — бакъда раьза хургболга.
ХӀаьга со а хьох теш.
Даи, нанеи а хьох теш: хьо тха гӀулакха дехар деш чургва, ишта деций из?
Цо воккхача сага дог хьаьстар.
«Ох, са Петр Андреевич яӀ-кх! — аьнна жоп делар цо.
— Саг йоалае хьалха хьона дагадеха дале а ишта нийсъенна саг тӀехъялийтар къа долаш, селла дика йоӀ я Марья Ивановна.
Хьона хеттар дергда вай!
Аз из даьла малайк накъа а доаккхаргда, хӀаьта хьа даьгеи, наьнагеи лаьво мо, дӀа а аргда цу морча йоӀа вӀалла тӀехьара поартал а эшац, аьнна».
Со, Савельича баркал а аьнна, Зуринца цхьан цӀагӀа Ӏовижар.
Воагаш а, сахьувзаш а волча аз къамаьл дора.
Юххьанца Зурина раьза а волаш соца къамаьл дора, бакъда тӀехь-тӀехьагӀа цун дешаш кӀезигагӀа а хулар, бувзам боацашагӀа а хулар, эггара тӀехьа а аз даьча цхьан хаттара жоп далара меттел цо «хар» аьнна, мерех шок йолайир.
Со а сецар, хӀаьта кастта цо даьр а дир аз.
ШоллагӀча дийнахьа Ӏурра Марья Ивановна йолча вахар со.
Аз айса дагалаьцар дӀадийцар цунна.
Ишта дикагӀа хилар бакъ а даь, из цу сахьате сона хьатӀаера.
Зурина отряд цу дийнахье а городера дӀаяха езаш яр.
ТӀехьадаха гӀулакх дацар.
Аз цигача моаршал делар Марья Ивановнайга, Савельичага из дӀа а енна, сай даьгеи, наьнагеи яздаь каьхат цунга шийга дӀа а денна.
Марья Ивановна йийлхар.
«Маьрша лелалва, Петр Андреевич! — аьлар цо шорттигача оазаца.
— Вай кхы бӀаргагургда е гургдац даьла ше воацчоа хац.
Бакъда, сона дуненахь вицлургвац хьо, каша дӀачуяххалца хьо цаӀ ва са дега тӀа хургвар».
Сона цхьаккха а жоп долалацар.
Тхона гонахьа нах бар.
Уж болчча мотте са гучадаха безам бацар сай сахьувзадеш дола гӀулакхаш.
Эггара тӀехьа а из дӀаяхар.
ГӀайгӀанеи, йист хиларца безам боацаши юхавера со Зурин волча.
Цун безам бар сона сакъердам бе, са а сай самукъа даккха уйла яр: гӀарашцеи, хьаьрдаьннеи дӀадихьар оаха ди, хӀаьта саррахьа тӀем тӀа дахар.
Из февраль бутт йистебоаллаш дар.
ТӀема гӀулакхаш чакхдоахилга халагӀа хулийташ дола Ӏа дӀадоалаш доагӀар, хӀаьта тха инаралаш бартах гӀоде кийчлуш бар.
Пугачев хӀаьта а Оренбургана юхе латтар.
Цу хана гаргга вӀашагӀъетталуш яр отрядаш, хӀаьта массайолча оагӀорахьара а зуламхой бӀуна гарга а гӀертар уж.
Бунт еш йола юрташ, тха бӀу бӀаргабайча, тхона мутӀахьа хулар, гӀаьрхой ордингаш массанахьара а тхох удаш яр, сихха а дикагӀча бесса а тӀом йистебарг хилара хоам бора доллача хӀамо а.
Дукха ха ялалехьа Голицын яхача аьло Татишева яхача чӀоагӀленна кӀал вохавир Пугачев, цхьалхаяьлар цун тоабаш, мукъаяьккхар Оренбург, хеталора тӀеххьара а, хоадамбеш йола а водж бунтана техача санна.
Цу хана Зурин сатембайна хьувзача башкирашта духьал тӀемаш де дӀахьожаваьвар, уж кхыметтел шоаш тхона бӀарга а бов лехьа байдда дӀабахабар.
БӀаьстено цхьан татарий юрта соцадир тхо.
Хиш даьржар, наькъаш саг дӀагӀоргвоацаш хилар.
ГӀаьрхошцеи акхача нахацеи беш болча саготача, кӀезигача тӀема тхоашта салоӀам бора оаха кастта из йистебарг ма бий яхача уйлаца.
Бакъда, Пугачев каравенавацар.
Из СибарегӀарча заводашка гуча а ваьнна, цига керда ордингаш вӀашагӀа а, теха юха а зуламаш леладе ваьлар.
Цунна доккхий хӀамаш карагӀдувл, яха, хабараш юха а даьржар.
Тхона хайра СибарегӀара чӀоагӀаленаш йохаяьлга.
Кастта Казань а яьккхай, хӀаьта ше шийх паччахьа цӀи тиллар тӀемаца Москвена тӀа а вода яхача дешо, сийдоацача бунтхочун низ а ца хеташ, ха хийцца бийша баьда бӀуна хьакимаш корзагӀбаьха хьовзабир.
Зуринга Волгал дехьа вада везаш приказ кхаьчар.
Оахош баь тӀом а, тӀом йистебалар а дувца оттаргвац со.
Лоацца Ӏаргда аз, цо тӀаоттаяь къел боарам боацаш чӀоагӀа хилар.
Бунт яь хьийзараша йохаяьча юрташка гӀолла долхар тхо, цига бахача къеча нахагара яккха мел кхийна хӀама хьаяккханза а ца доалаш.
Хьалхален болх массанахьа а сеца латтар: помещикаш хьунашка гӀолла лечкъаш лелар.
ГӀаьрхой ордингаш массанахьа а зуламаш деш яр;
къаьст-къаьстача отрядий хьакимаш шоаш кара наказнеш еш а, гештдеш а бар.
Михьар яьнна цӀи лотаеннача ерригача йоккхача краягара хьал унзара воаккхаш дар…
Дала бӀарга ма йойтийла хьисап доацаши, къизеи хула эрсий бунт!
Иван Иванович Михельсон тӀехьа а кхувш велар Пугачев.
Кастта хезар тхона из сецца вохаваьлга.
Эггара тӀехьа а Зуринга хабар дера, ше шийх паччахьа цӀи тиллар лаьцав аьнна а, хӀаьта цунца цхьана юхасовца деза, аьнна, дола хабар а.
ТІом йистебаьлар.
Эггара тӀехьа а таро я сона сай даьй болча ваха!
Уж мархӀа бохкарах, сайга цхьаккха хабар данза йола Марья Ивановна бӀаргайоврах йолча уйла гӀозвоахар со.
Со бер мо тувсалора.
Зурина вела а велаш, баламаш а увзаш йоахар:
«Мичара, дикагӀа кхувргвац хьо!
Саг йоалайича — пайдана воацаш хургва хьо!»
ХӀаьта а дохьаж чутессача мо са ираз къахьдеш цхьа тамашийна хӀама дар: бехке боацаш ше боабаьча селла дукхача наьха цӀево воаваь вола зуламхои цунна ергйола наказнеи дагаехача, сай мукъах а воацаш сахьувзар са:
«Емеля, Емеля! — аьнна хетар сона, чӀоагӀа раьза а воацаш, — гебагӀана дӀа тІа а ца кхеташ хӀана висав хьо, е йоккхача топа пхона кӀал хӀана нийсвеннавац хьо?
Кхы дикагӀа дар дагадоха йиш мича яр хьона».
Из сона дагавохар сона чухь ца къастташ дувзаденна дар, ший вахара эггара унзарагӀча минута сайна цо даь гешти, сай нускал сийдоацча Швабринана кӀалхар цо даккхари дагадохарца.
Зурича сона отпуск елар.
Массехк ди даьлча юха а сай дезалашта юкъе хила везаш а Марья Ивановна бӀаргайов езаш а вар со…
ЦӀаьхха, мишта экх а ца ховш, хатар ийккхар сона.
Аз дӀаваха диллача дийнахьа, наькъа ваха кийчлуш со воаллача минута чухь, Зурин хьачуваьлар са цӀагӀа бе каьхат а доаллаш, цхьа доккха хӀама хилча мо а волаш.
Фу дар хац, цхьа хӀама Ӏоттаделар са дегах.
Се кхеравелар, се сенах кхералу а ца ховш.
Цо ший соца гІулакх да а аьнна са денщик араваьккхар.
«Фу хиннад укхаза? — аьнна хаьттар аз, сатем байна а волаш.
«ЗӀаммига хатар да-кх, — аьнна жоп делар Зурина, каьхат сога хьа а кховдадаь.
— Ӏодешал, фуд ер хӀанз сога денар».
Со деша эттар: берригача къаьст-къаьсттача хьакимашка миччахьа кӀалвусе а со лаца а лаьце, Ӏалаьмате чехка, ха а оттадийя Казане, Пугачева гӀулакха хоаяь йолча тохкаман комиссега Іо а вайта, аьнна, къайлагӀа денна приказ дар из.
Цхьа сахьат даханзар са бера каьхат Ӏодожа.
«Де хӀама дац! — аьлар Зурина.
— Са декхар приказо яхар делга да.
Хетаргахьа, хьоашала тӀехьа а волаш Пугачевца хьа лелар мичча бесса хайна дале а, паччахьалкхенна дӀахайнад.
Со тешаш ва, цхьаккха тӀехье йоацаш из гӀулакх дӀадарг хиларах а, комиссена хьалхашка хьо бехказа хург хиларах а.
Сагот а ца деш дӀагӀо».
Са сий цӀена дар, со судах кхераш вацар, бакъда, мерза вӀашагӀа кхетарна йола минута кхы а массехк бутт тӀехьа яла тарлург хилар дагадохаро унзарвоахар со.
ГІудалкхилг кийчъенна яр.
Зурина чӀоагӀа безаме моаршал делар сога.
Со гӀудалкха дӀатӀахоавир.
Дерзан даьхача товрашца ши гусар а хайра соца, хӀаьта тхо боккхача новкъа дӀадахар.
Корта XIV
КХЕЛ
Наьха хабар —
Форда талгӀи. 
Кица.
Со тийша вар, дерригане а бахьан сай мукъах Оренбургера тӀера а ваьнна се лелар хиларах.
Сона бехказвала атта дар: цу хана тӀема арабувлаш хилар соцаданза хинна ца Ӏеш, берригача низаца могадеш дар.
Со бехке ве тарлургдар, аьннар ца дарах а ца веш, сов тӀехваларах.
Цхьабакъда, Пугачевца са лийннача хьоашалла тӀехь гӀулакхаш дуккхача тешаша бакъдаь дӀаоттаде тарлургдолаш а чӀоагӀа дегабуаме-м мухха а хетаргдолаш дар.
Берригача наькъа а со уйлаш еш вар сайга дерг долча лоткъамий.
Дагалувцаш вар со айса тергдола жопаш, хӀаьта аз соцам бир долчча тайпара бакъдар судага дӀаала, бехказваларна из никъ эггара аттагӀа а, хӀаьта, иштта эггара тешамегӀа а хийтар сона.
Йоассаеннача яьгача Казане кхаьчар со.
Улицашка гӀолла цӀеношта меттел дадаш кӀорий бӀарчча гувнаш а дар, тховнаш а кораш а доацаш кӀура ша Ӏаьрждаь пенаш а дар.
Пугачевах йиса тӀехьале из яр!
Яьгача города юккъе бӀарчча йиса йолча чӀоагӀален чу воалавир со.
Гусараша ха тӀа латтача эпсарга дӀавелар со.
Сона дикадар кхайкадеш дацар из гӀулакх.
ХӀаьта а сайх дог дуллаш а гӀоарал дайна а вацар со.
ГӀайгӀа тӀа мел кхаьчача саго дечча тайпара, дуӀа а даь, деха дале а, сай цӀенача дегца дуӀан морзо Ӏайша а Ӏайша, дегӀар хургда-кх сох а, аьнна, сатийна вижар со.
ШоллагӀча дийнахьа набахтен хаьхочо сома а ваьккха аьлар сога, комисси кхайк, аьнна.
Шин салтечо коа гӀолла чакх а ваьккха коменданта цӀеношка чувигар со, ото чу шоаш юхе а Ӏийна, цхьаь дӀачувахийтар со чурча цӀеношка.
Дикка доккха долча цӀагӀа дӀачуваьлар со.
Дукха каьхаташ тӀададача истола хьатӀахайна ши саг вагӀар, дӀатӀахьажача цӀимхӀареи, дог шийлеи вола ха яха цхьа инарали, кадани нахаца хьакхаштеи вола чӀоагӀа куст дола ткъаъ бархӀ шу хургдола гварде капитани.
Кора юххе латтача къаьсттача истола хьалхашка, каьхаташта ӀотӀа а вийрза лерга юхе перо а боаллаш, аз аьннар дӀаязде кийч а венна секретарь а вагӀар.
Лоткъам эца болабелар.
ЦӀи а, хьанах ваьнна ва а хаьттар сога.
Аз сай цӀи яьккхача инарала хаьттар, Андрей Петрович Гринева воӀ вий хьо?
ТӀаккха аз деннача жопа цӀимхаро духьал техар сона:
«Иззамо волча дикача сага хьо мо вола мегаргвоаца воӀ хилар йоккха тамаш я!»
Аз воха а ца вохаш аьлар, мелла воча хӀаманна се бехке веш вар, аьнна, со догтийша ва, бакъдар дӀадувцарца сайна тӀалаттача цу воча хӀамаех се цӀенлург хиларах.
Иштта со сайх бӀубенна хилар цунна дезадаланзар.
«Ира ва, ира ва, вошилг, — аьлар цо хьажаюкъе шод а белла, — бакъда, хьол тӀех бараш а байнаб тхона-м!»
ТӀаккха зӀамигача саго хаьттар сога: малагӀча хана а фу бахьан долаш а эттавар хьо Пугачевца гӀулакхе, малагӀа гӀулакхаш дар хьога цо дайтараш?
Из ла а ца молаш, эгӀаз а ваха, аз юха жоп делар: со эпсар а дворянин а ва, Пугачевца цхьанна а тайпара гӀулакх де йиш йолаш а вацар, е цунна цхьаккха гӀулакх а даьдац аз, аьнна.
— ХӀаьта малагӀча тайпара, — аьнна хаьттар сога лоткъам эцачо, — массавола новкъост къахетам боацаш ве а вийна, хьо, дворянини эпсари хӀама ца деш витав цу паччахьа цӀи шийх тиллача саго?
Фу бахьан долаш лел из эпсари дворянини цу бунтхошца, доттагӀашца мо, дуаш а молаш а, мишта ийю цо цу керттерча бунтхочунгара совгІата кетари, говри, ах сом ахчеи?
Сенна тӀагӀолла госсаденнадар из селла тамашийна доттагӀал, е тийшаболх бара тӀагӀолла тоссаденнадеце, е кхы вӀалла хӀама ца хилча а сийдоацача, воча зовзала тӀагӀолла тоссаденнадеце?
Гварде эпсаро аьннар чӀоагӀа дега Ӏаткъа а Ӏаткъа, сихвенна сай бокъо ювца волавелар со.
Аз дӀадийцар арен тӀа лай дарз хьекхача хана сайна Пугачев мишта вайзар а, Белогорски чӀоагӀале йоаккхача хана вайза а вайза, се ца вувш цо мишта витар а.
Аз дӀааьлар цу паччахь цӀи ше шийх тиллача сагагара кетари, говри хьаэца эхь хетанзар сона, аьнна, цхьабакъда, Белогорски чӀоагӀале юххера низ боххалца цу зуламхочох лара а йир аз.
Юххера а аьлар аз Оренбургана го тассаьча хана со чӀоагӀа латаш а гӀулакх деш а хилар хьааргда шуга оаш са инаралга хоатте а, аьнна.
ЦӀимхарча воккхача саго истола тӀара даьста илла каьхат хьа а ийца, массанена а хозаш чӀоаггӀа Ӏодийшар:
«ХӀанзарча бунтаца дакъа а лаьцад, гӀулакхо ца могийташ а, биача дувна новкъа долаш а зуламхочунца дола гӀулакхаш лелош а ва, яхаш, вувцача прапорщика Гринева хьакъехьа хьа тӀехвозаллес даьча хаттара жоп лу аз:
из прапорщик Гринев Оренбурге гӀулакх деш хиннав дӀадахача 1773-ча шера октябрь бутт болабелча денз из городера дӀавахача укх шера 24-ча феврале кхаччалца, хӀаьта цу хана денз са команде из кхы юха а венавац.
Вайна карабаьхкарашкара хозаш да Пугачев волча метте слободе из хинна хилар а, хьалхагӀа ше гӀулакхе хиннача Белогорски чӀоагӀалене из цунца ваха хилар а, цо леладаьча гӀулакхий хьакъехьа сога дувца йиш я…»
Цигга ший дешар юкъагӀа а дита, цӀимхара аьлар цо сога:
— Фу аргда Ӏа хӀанз хье бехказа валарна?
Со безам болаш хиннавар волавеннача бесса чакхвала а Марья Ивановнайцара сай бувзам, кхыдола дерригаш а мо, долчча бесса цӀена дӀадувца а.
Цхьабакъда, цӀаьхха цу уйлах са чӀоагӀа чам баьлар.
Сона керта чу дера, нагахьа санна, аз цун цӀи йоаккхе, комиссес из жоп даларга озаргья-кх, аьнна.
Харц мотт беттача цу сийдоацча зуламхош та юкъе цун цӀи чухьолга а из царна духьал югилга а дагадехача — из унзара уйла сона сов чӀоагӀа Ӏаткъарах веха а веха, къамаьл а ца дулаш висар со.
Хеталучох, кӀезига-дукха согахьа увзаш ладувгӀа болабенна бола са судахой, со веха бӀаргавайча юха а сона духьал деттача гӀулакхах тийшар.
Гварде эпсаро дийхар мотт бийттачоа, со ду хьал вигар.
Инарало селханарча зуламхочунга кхайка аьлар.
Со кадай наӀарашкахьа хьажар, се бехке веш вар чуваларга хьежаш.
Массехк минута яьлча гӀабай таташ хезар, наӀараш хьаеллаелар, хьачуваьлар — Швабрин.
Со цецваьлар цун хувцаваларах.
Из геттара гӀийла а босбаха а вар.
КӀезига хьалхагӀа кӀор мо Ӏаьржа чо болаш хинна из лоа мо кӀайвеннавар, цун йӀаьха модж еррига хьерчаенна яр.
Цо ший со бехкевеш бола лоткъам юхабир мелача, бакъда, ца вохаш йолча оазаца.
Цун къамаьлах, со Пугачевна оакхал леладе Оренбурге вахийтавар, городе мел хулаш дола хӀамаш йоазонца дӀакхахьийтар духьа массадолча дийнахьа топаш вӀашкаеттача метте ухар,
эггара тӀехьа а паччахьа цӀи ше шийх тиллачох гуччахьа дӀакхийтар, мамогга сай новкъостий-тийшаболх баьраш боабе гӀерташ а хиннавар чӀоагӀален чура чӀоагӀален чу а водаш, цар метте се вахар духьа а паччахьа цӀи ше шийх тиллачо телаш дола совгӀаташ сайна дитар духьа а.
Аз йист а ца хулаш ладийгӀар цунга, хӀаьта цхьан хӀамах кхоачам беш а вар со: сий доацча зуламхочо Марья Ивановнай цӀи яккханзар, доастам а ваьккха ше юхатехар дагаехача хана ший дегала хилар тоӀадеш мо хиттадале а, цун дега чухь со а йист ца чулийташ витача хӀаман сийг хиннабале а, — мичча бесса из хиннадале а комисси йолча метте Белогорски коменданта йоӀа цӀи ца йоаккхаш йисар.
Со сайна хеташ хинначун тӀа кхы а дукхагӀа чӀоагӀвелар, хӀаьта Швабрина лоткъам сенца харцбе могаргда хьона, аьнна, сайга судо хаьттача аз жоп делар се хьалха айса аьнначу тӀа ва, хӀаьта се бехказа валарна кхы ала хӀама а дац, аьнна.
Инарало тхо арадаха аьлар.
Тхо ара цхьан даьлар.
Со сатийнна бӀарахьежар Швабрина, бакъда, цхьаккха а дош-м аланзар аз цунга.
ЭгӀазал гуш долча веларца вела а къаьжаь, ший гӀабаш ай а даь, из сол хьалха а ваьлар, хӀаьта ший гӀа сих а бир цо.
Со юха набахта веллар, цу хана денз кхы лоткъам эца тӀа а веханзар.
Ер дешар духтӀаваккхавезаш дерригача юхе мел дисачун теш хиннавац со, бакъда, сона цох дола дувцараш геттара дукха хезад, цудухьа эггара кӀезигагӀа дар а тӀехьа, уж хӀамаш са керта чу дийшад, бӀаргагуш а воацаш се цигга хилча мо сайна а хетийташ.
Хьалхарча замах белгалбоалаш хиннача цӀенача дегаца раьза хиларца тӀаийцаяр са дас-нанас Марья Ивановна.
ГӀийла диса бо тӀаэца а, из хьаста а шоашта моттиг нийсъяларах уж даьла беркат хеташ бар.
Дукха ха ялалехьа царна из цӀенача дегашца езаелар, хӀана аьлча, яйзачул тӀехьагӀа ца еза йиш йолаш яцар из.
ХІанз даьна а хетацар сона из езаяларах даьсса гӀулакх, хӀаьта нанна дезар-м алхха ший воӀа безаме йола капитана йоӀ йоалаелга мара дацар.
Со лацарах долча хабаро са беррига дезал а корзагӀбаьхар.
Марья Ивановна са Пугачевцара тамашийна хьоашал дӀадийцадар са даьнеи, наннеи сатем ца боабарал совгӀа, кхыметтел каст-каста, хӀилланна доацаш, дагахьа уж бела а беш — селла чоалхане доацаш.
Паччахь дӀавоаккхилга а, дворянаш цӀенбаь дӀабоахилга а оттаде гӀерташ хиннача сий доацача бунтаца ший воӀа гӀулакх хиларах теша а безам болаш вацар са да.
Цо цӀенна хаьттар из Савельичага.
Лаьва къайладахьанзар, со Емельян Пугачев волча хьоашала ухаш хилар, зуламхочо сона дикаш деш хилар, цхьабакъда, цо дув биар аз сай никъ бохора хьакъехьа шийна цхьаккха хӀама хеза ма дац, аьнна.
Боккхийча наьха сатийра. ДикагӀча бесса къастарах кхаъ кхачарга хьежа хайшар уж.
Марья Ивановна чӀоагӀа сатем байна яр, хӀаьта а йист-м хилацар из, хӀана аьлча, тӀехъяьнна чӀоагӀа доккхал ца дезаши, лоралуши яр из.
Массехк кӀира дӀадаьлар.
ЦІаьхха Петербургера тха гаргарча сагагара аьлангара Б. письмо кхаьчар даьга.
Аьлан яздаь письмо со вувцаш дар.
Массаза а еш йолча дешахьалхел тӀехьагӀа цо хоамбир даьга, бунтхоша дагакхаьбача гӀулакхашда со дакъа лоацаш хиларах беш хинна дегабуам, доадаьча иразах, сов тӀех кӀийле йолаш а хиннаб, сона хьокхаме наказне е йоагӀаш а яр, хӀаьта а дас даь гӀулакх а цун яха ха а лоархӀаш хиларах паччахьа соцам баьб зулам даьча воӀа гештде, аьнна, сий доацача наказнех а ваьккха, гаьнагӀа йолча мотте СибарегӀа геттара ваха вахийта а веза, аьнна.
Цхьа сахьат даханзар дагадоацаш хиннача цу хатаро са да ве.
Из шийга массаза а хулаш хиннача чӀоагӀалах ваьлар, цунгара сагото (массаза а йист а ца хулаш хьалха цо дагахьа кхоабаш хинна) чӀоагӀача лоткъамашца гучаяьлар.
«Мишта!» — аьлар цо, ше леладер фуд а ца ховш.
— Са воӀ Пугачева гӀулакхашта юкъе хиннав!
Даьла хьо бакъ ва-кх, фу тӀакхаччалца ваьхав укхаза!
Паччахьа из ца вувш вут!
Цох оатто хул сона?
Вер дац со воагар: ший сийна тӀех дезагӀа лоархӀаш хиннача гӀулакха тӀера ца воалаш лобни моттиге вийнав са даьх вола саг, Волынскецеи, Хрущевацеи венна дӀаваьлар са да.
Бакъда, дворянин ший дув къаьра баь гӀаьрхошца, нах боабечарца, лечкъаш лелача лаьшца дӀакхетар!
Эхь а, сий а дайнад вай тайпан!..»
Йиш еха из хиларо унзаръяьккха нана из волча метте елха а да ловш, наьха хабараш бакъ хилац, наьха уйлаш хувцалу а, яхаш, из меттавоалаве гӀерташ яр.
Са да метта воагӀаш вацар.
Массарел а дукхагӀа сагото Марья Ивановнайга яр.
Сай хьашт ма хилла а бехказа вала сона могарг хиларах тешамбенна а йолаш бакъдолча хӀамаех сакхувра цун, хӀаьта са доацача ираза бехке яр ше а лорахӀар цо.
Ший бӀаргех уха хийи шийгара балеи массанех а лечкъабора цо, бакъда, со кӀалхарваккхарна молха лохаш яр из хадданза.
Цкъа саррахьа Придворни календара листаш хьа а ехкаш дивана тӀа Ӏохайна вагӀар да, бакъда, цун уйлаш гаьна яр, из дешаро массаза а оттадеш хинна хӀама хӀанз тӀа а оттадац цунна.
Шокарца заман наькъа йиш лекхар цо.
Йист а ца хулаш, аьхинга коч еш ягӀар нана, хӀаьта юкъ-юкъе цун бӀаргах уха хин тӀадамаш цо беча балха тӀа ӀотӀа а детталора.
Царца болх беш яьгӀача Марья Ивановна цӀаьхха кхайкадир ше Петербурге яханза ялац, аьнна а, цига яха шийна никъ балар а дех ше аьнна а.
Нана чӀоагӀа раьза йоацаш хилар.
«Сенна йода хьо Петербурге? — аьлар цо.
— Хьа а тхо дӀакховса безам бола-теш, Марья Ивановна?»
Марья Ивановна жоп делар, ший яхара еррига тӀехье цу наькъаца ювзаенна я, тешам болаш саг ше хилар тӀа гӀолла веннача сага йоӀ а хиларах, низ болча нахагара гӀо а новкъостал а лаха йода, аьнна.
Са даь корта чубахар: ший воӀа даьд яхаш хинна зулам дагадохийташ дола моллагӀа дош а чӀоагӀа Ӏаткъар цунна, хӀаьта из шийна деш дола тӀехтохамаш а хетар цунна.
«ГІо! — аьлар цо доккха са а даьккха.
— Хьа ираза новкъа хила тха безам бац.
Дала ше дика мар нийсволийталва хьона, массайолча бокъонех ваьнна вола ший никъ хийцар а ца нийслуш».
Из хьа а гӀетта цӀагӀара араваьлар.
Марья Ивановна, са наьнаца ше цхьаь йисача, кӀезига-дукха цунга дӀадийцар ше дагалаьцар.
Нанас хий а ухаш, из мархӀа а елла даьлагара дийхар дагалаьца гӀулакх дикаца чакхдалга.
Марья Ивановна кийч а яь, массехк ди даьлча наькъа араяьлар тешамерча Палашацеи низагӀа соцара дӀа а къоаставаь, са нускала гӀулакх деш ше хиларах-м мухха а шийна салоӀам беш хиннача тешамерча Савельичацеи.
Марья Ивановна кхы хатар ца хулаш София кхаьчар, хӀаьта паччахьалкхе Паччахьа юрта йолга а хайна циггача социлга а чӀоагӀдир цо.
Цунна еллача юкъа тӀехьашка цхьа салг къоастабир.
Смотритела сесага цунна цу сахьате къамаьл доладир, ше паччахьа коа тӀа пешкаш летаечун веший йоӀ хилар дӀааьлар, паччахьа коатӀарча вахара еррига къайленаш йовзийтар.
Цо дийцар паччахьа сома маца йоал, кофе цо маца мол, сакъерда ара маца йоал, малагӀа нах хул цу хана цунна гонахьа, селхан цо ший истола тӀа фу дийцад, саррахьа мала тӀаийцар цо, — иштта а, вешта а Анна Власьевнай къамаьла исторен йоазоний массехк оагӀон мах а бар, хӀаьта тӀехьаленна из чӀоагӀа пайдана а дар.
Марья Ивановна теркам тӀабахийта ладийгӀар цунга.
Уж беша бахар.
ХӀара аллеян, хӀара тӀаьлга истори дийцар Анна Власьевна, са а къийрда станце юхабаьхкар уж, чӀоагӀа шоайла раьза а болаш.
ШоллагӀча дийнахьа Ӏурра сома а яьнна, барзкъаш тӀа а дийха, шорттига беша яхар Марья Ивановна.
Хоза Ӏуйре яр из.
Гуйран михо ӀажагӀдаь долча хьеха хений кортош сийрдадаьхадар маьлхо.
Шера Ӏам сийрдабаьнна тайжа латтар.
Сомаяьнна гӀургӀаж кура хьаараювлар Іаманна йисте ягӀача кӀотӀаргашта юкъера.
Граф Петр Александрович Румянцев дукха ха йоаццаш котвалара сийна хӀанзза дегӀа чурт а дагӀаш йолча аренна юххе гӀолла дӀаяхар Марья Ивановна.
ЦӀаьхха английски фух даьнна кӀай жӀалиг Ӏаьхар, цунна духьал дахар дедда.
Марья Ивановна унзар а яьнна юхасецар.
Цу минута безамерча кхалсага йист хилар даьлар:
«Ма кхера, цо хоадаергьяц хьо».
Чурта хьалхашка гӀанда тӀа Ӏохайна ягӀаш, кхалсаг бӀаргаяйра Марья Ивановнайна.
Цу гӀанда тӀа вокх миӀинге Ӏохайра Марья Ивановна.
Кхалсаг кӀиръенна бӀарахьежар цунна, хӀаьта Марья Ивановнай а, массехказза кӀалгӀолла цунна бӀара а хьажаь, когашкара яьнна керте яллалца цунга хьажа кхийра.
Из Ӏуйранна ювхаю кӀай коч а ювхаш, бийсанна тулладу йовлакхилг а туллаш, йӀайха кофта а ювхаш яр.
Шовзткъа шу хургда аьнна хеталуш яр из.
Йиза а, цӀе а йолча цун юкьа тӀа курали, сатеми бар.
ХӀаьта тайшача бӀаргийи, кӀаьддача елакъажареи хозал дӀаювцалургйоацаш чӀоагӀа яр.
Кхалсаг хьалхагӀа йист хилар.
— Хьо укхазара яц мотт сона? — аьлар цо.
— Бакъда йоацилга, со алхха селхан мара енаяц провинцера.
— Хьай даьцеи наьнацеи енай хьо?
— Енаяц, со се цхьаь енай.
— Цхьаь!
Сов къона ма йий хьо.
— Са-м да а, е нана а дац.
— МоллагІча а цхьан гӀулакха ена гургья-кх хьо укхаза?
— Енай.
Со гтаччахьагара дехар де енай.
— Хьо бо да: нийсхо ца ярна а, хьайга бахьача балийна а латкъаш хила мег-кх хьо?
— Мичара, латкъац.
Со-м нийсхо лаха а ца йоагӀаш, гештделга деха енай.
— Бехк ма баккхалахь, малий хьо?
— Со капитана Миронова йоӀ я.
— Капитана Миронова!
Оренбургерча цхьан чӀоагӀален комендант хиннар вий из?
— Ва.
Кхалсаг цох дог лазаш хилар.
«Бехк ма баккхалахь сох, — аьлар цо кхы а хьамсарагӀа долча йист хиларца, — нагахьа санна хьай гӀулакха со юкъе гӀерте, бакъда, со паччахьа коа тӀа хулаш я, хьакхетаел со, фу дехаш ба хьа лоткъам, хьона новкъостал де тардала са а мег».
Марья Ивановнас хьал а гӀетта сийдеш баркал аьлар цунна.
Цу йовзаш йоацача кхалсага доллача хӀамо дог шийха дӀа а эдора, хӀаьта тешам а болийтар.
Марья Ивановна кисара вӀашта дилла дола каьхат хьа а даьккха, шийна йовзаш йоацача, шийна гӀоде безам болча кхалсагага дӀаделар, хӀаьта цо из шорттига ши-шийца дийшар.
Юххьанца цо из теркам тӀабахийта а дикача уйлах йолаш а дийшар, бакъда, цӀаьхха юхь эргаяьлар цун, — хӀаьта цо мел деча хӀаманна бӀарг тӀера ца боаккхаш яьгӀа Марья Ивановна, цхьа минута хьалха селла безамеи, сатийнеи хинна цун юхь цӀимхара ерзарах унзаръяьлар.
— Гриневна хьалхара къахетам бехаш я хьо? — аьнна хаьттар кхалсаго шийло.
— Паччахьага цунна гешт де йиш яц.
Из ца кхеташ хиларахи хьаькъал ца хиларахи кхийттавац ше шийх паччахьа цӀи тиллачох дӀа, телха, уйлах веха, во саг ше хиларах кхийттав.
— А, бакъдац из! — аьнна цӀогӀа ийккхар Марья Ивановнайга.
— Мишта бакъдац! — аьлар юхадухьал кхалсаго, чӀоагӀа сих а енна.
— Бакъдац, даьла возлора бакъ-м дац!
Сона деррига а хов из.
Аз деррига а дӀадувцаргда хьона.
Из деррига а цунна со бахьан долаш тӀакхаьчад.
ХӀаьта нагахьа мо суда хьалхашка из бехказвала ца могаш висавале, из со цу юкъе ца яхьар духьа хилийтад цо.
— Цигга цо сих а енна дӀадийцар дешачоа ховш мел дар.
Кхалсаго теркам тӀабахийтта ладийгӀар цунга.
«Саца мичахьа сацай хьо? — аьнна, хаьттар цо тӀаккха, хӀаьта со Анна Власьевна йолча сацаьлга дӀахезача ела а къажаь аьлар:
«ХӀа! йовз.
Марша гӀойла, сага ма дувцалахь вай цхьан хиннилга.
Хьай письмона долча жопага хьа дукха хьежа езарг ца хиларах а тийша я со».
Цу дешашца хьал а гӀетта вӀашкаяьхкача гаьнашта кӀал гӀолла дӀаяхар из, хӀаьта Марья Ивановна Анна Власьевна йолча юхаера догдоахийтача иразах йиза а йолаш.
Цун къамаьлага диллача, къонача йоӀа унахцӀенонна зе долча гурахьа сов Ӏурра араяьнна леларах лийра цунга фусам-нана.
Цо самовар хьачуера, чаь кружка молаш Іо а хайна вӀалла а кхоача ца луш дола паччахьа коа, тӀара хӀамаш дувца из йолалушшехь а паччахьана шийна гӀулакх деш вола саг хьачуваьлар паччахьа коа тӀара пошт наӀар тӀа а сацийта, Миронова йоӀ паччахьа ше йолча ех аьлар цо.
Анна Власьевна цец а яьнна елаелар.
«Са даьла яӀ-кх! — аьнна цӀогӀа техар цо.
— Паччахьа хьо ше йолча ех.
Мишта хайнад цунна хьо укхаза йолга?
Айя, мишта оттаргйола хьо паччахьана духьал?
Сона ма хой, хьо цига ловзача бесса ког ловза а ца ховш юсаргйолга.
Со йоагӀа хьоца цига?
Со, сеннагӀчоа яьнна а накъаяргья хьона цига.
Айя, мишта гӀоргья хьо цига наькъа барзкъаш а дийха?
Акушерка йолча саг вахийт вай цун ӀажагӀа чокхи да?»
Паччахьана шийна гӀулакх деш волчо аьлар, паччахьана хьашт да Марья Ивановна ше цхьаь яр а, шийна тӀадувхаш хиннача барзкъашца яр а, аьнна.
Де хӀама дацар: Марья Ивановна пошта чу дӀачу а хайна, Анна Власьевна беча хьехамашцеи цо даькъала дувцача гӀулакхашцеи паччахьа коа тӀа яхар.
Тха кхела соцамах сакхувш яр Марья Ивановна, цун дог чӀоагӀа детталуш дар.
Массехк минута яьлча паччахьа цӀеношта юхе юхасецар пошт.
Марья Ивановна, кхера а кхераш лоаме тӀа гӀолла урагӀйолаелар.
НаӀараш цунна хьалхашка еррига дӀаеллаелар.
Даьссача, дикача цӀеной бӀаьххача мугӀарагӀа чакхъяьлар из, паччахьана шийна гӀулакх деш волча саго никъ а хьехаш.
Эггара тӀехьа а къайла латтача наӀарашта дӀатӀа а кхаьча цо кхайкадир, укх сахьате хьо кхаьчалга паччахьага дӀахойтаргда аз, аьнна, Марья Ивановна цхьаь а йита вахар из.
Низткъа мара когаш тӀа ура ца лоатталуш, селла чӀоагӀа унзаръювлар из юхь-духьал паччахьа шийна бӀаргагургйолга дагадехача.
Минута яьлча наӀараш хьа а еллаелар, хӀаьта из паччахьа кийчлуш долча цӀагӀа дӀачу а яьлар.
Паччахьа кийчлуш йоаллар.
Паччахьа цӀен тӀа гӀулакх деча нахах массехк саг вар цунна гонахьа, цар сий а деш, тӀехъялийтар Марья Ивановна.
Паччахьа безаме хьатӀайийрзар цунна, хӀаьта Марья Ивановнайна, массехк минута хьалха дог цӀена шийца къамаьл даь кхалсаг яйзар.
Паччахьо шийна хьатӀа а йийха, ела а къежа аьлар цунга:
«Дика хет сона, сай дош кхоачашде а хьа дехар кхоачашде а сайга йиш хинна.
Хьа гӀулакх къаьста даьннад.
Хьа мар бехке ца хиларал со тийша я.
Ер да хьона хьай мар-да хургволчунга Ӏа Ӏайха дӀадала деза письмо.
Марья Ивановнас ка а эгаш хьаийцар письмо, йийлха а йийлха паччахьа когашка Ӏоежар, хӀаьта цо из хьал а гӀоттаяь, барт баьккхар цунна.
Паччахьа къамаьл дир цунца.
«Хов сона хьо къе йолга — аьлар цо, — бакъда, капитан Миронова йоӀа хьалхашка со декхарийла я.
ТӀахургдолчун сагото ма е.
Шун боахам тоабелга аз сайна хьатІаэц».
ГІийла диса бо, хыийста а хьийста, паччахьа дӀадахийтар.
Ше хьаенача паччахьа поштаца яхар Марья Ивановна юха а.
Сатем байна из юха цӀаярга хьежаш яьгӀача Анна Власьевна хаттараш тӀамохкадир, хӀаьта Марья Ивановна царна низткъа жоп телар.
Цунна хӀама дагадоагӀаш ца хилара раьза йоацаш ше яле а, Анна Власьевна из провинцерча нахах хиларах эхь хетилга а лаьрхӀа, гештдир цунна.
Цу дийннахье а Марья Ивановна, кхыметтел Петербургага а ца хьожаш, юрта юха цӀаяхар…
Укхаза кхоачалу Петра Андреевича Гринева даь йоазонаш.
Дас воӀага а оалаш хьадоагӀача хабарех ховш да, паччахьа ше аларах 1774-ча шера юххе из набахтара хьахийцалга а Пугачев вувш цига хиннилга а.
Наха юкъера из вайза а вайза, цунга корта лостабаь хиннаб Пугачева, кхы цхьа минута яьннача гӀолла тӀера хьа а баьккха, беррига цӀеша а биза нахага дӀахьекха корта.
Дукха ха ялалехьа Марья Ивановна а йоалаяь Ӏохайнав Петр Андреевич.
Цар тӀехье хӀанз а дика а хьегаш Симбирске губерне ях.
Ткъаь итт верст гаьна улл итт помещика юкъара йола цхьа юрт.
Цар цӀеношка хьалъэлла улл гома юкъе а делла кизгана тӀехьашка доалла Екатерина II яхача кхалпаччахьа ше яздаь каьхат.
Петр Андреевича даьга яьздаь хиннад цо из, цун воӀ бакъвеши, капитана Миронова йиӀий хьаькъал а, дог а хоастадеши.
Петр Андреевич Гринева даь йоазонаш тхога делар, ший даьдас йийцача ханий хьакъехьа дола хӀамаш яздеш тхо доахк, аьнна, хезача цун виӀий-воӀо.
Цун гаргарча наха бокъо а енна, къаьстта уж йоазонаш арахец оаха, хӀара керта доагӀаш дола хьалхадоаккха дош а яздеш, цу юкъера цхьайола цӀераш хийца а хийца.

