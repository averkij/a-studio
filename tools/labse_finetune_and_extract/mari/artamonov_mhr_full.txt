ЯТМАН ВАТЕ-ВЛАК%%%%%title.

Икымше ужаш%%%%%h1.

1%%%%%h2.
Таче ояр игече лийшаш. Йырваш шып. Шопке лышташат ок тарване. Кечат чӱчкен, модын-воштыл лектеш, чевер капшым ончыктен, Ятман ялым нарашта ӱдырла сӱсанен ончалеш. «Кынел, айдеме, коҥгаш олто, марий чесым ямдыле», — ойлынеже пуйто. Кечыжат таче ала-молан путырак чот модеш, чодыра вуйым лӱҥгыкта, кавам вӱр семын йошкарта, шкежат утыр йӱла, кечывалымсе гай когарта. Шудат ночко, лупс дене йылгыжеш, йӱр толшаш огыл. Молан вара тыгае шокшо, шӱлаш каньысыр? Тошто марий ойлен: «Кече эрденак ырыкта гын, порым ит вучо. Кас марте але тӱтан мардеж пӧрт вуйдам сӱмырен кая, але шолем лиеш, киндым кырен кода». Тошто марийын мутшо чын гынат, ӱшаныме ок шу. Кӧн сай кумылым локтылмо шуэш? Вет таче марий калыкын эн кугу пайремже. Тудлан Марий Эл шукертак ямдылалтын. Пеҥгыде пӱрым, шоҥалтше сырам ямдылен. Пайрем годым ӱдырамашлан сомыл шагалрак лекше манын, паша гычат ончылгоч толыныт, лавыран вургемыштым йогын эҥерыште шӱалтеныт, кӱварым, окнам, пӧртӧнчылым мушкын шынденыт — кавасе кечыла веле йылгыжеш. Кудывечыштым, уремыштым тыге йытыраеныт, имым кудалте — тыманмеш муат. Нигуштат ик шӱк пырчым от уж.
Теве ушкал ломыжалтыш, кумда олыкыш луктын колташ йодеш. Но таче кӱтӱ ок лек. Кӱтӱчат пошкудыж дене пырля чаркам нӧлталаш шона, кажне пӧртышкӧ пурен, ял йыр савырнынеже, оза ватын команмелнажым пурлын ончынеже. Марийын койыш тугай: шкет йӱын-кочкын ок мошто. Тыглай кечын пырля пашам ыштен, пайремымат пырля эртараш, иквереш йӱаш-кочкаш. Тӱшкаш ушнен, тӱр пӧрт гыч тӱҥалын, вес мучаш марте каят, кажне пӧртышкӧ пурен лектыт. Аракажым от йӱ гынат, команмелнам пурлде, тувыртыш когыльым тамлен ончыде, ӱстелтӧр гыч итак лек, оза ватын кумылжым шукто, сийжым мокталте. Арам огыл тудо тынаре тыршен.
Тӱньык гыч кандалге шикш пӱтырналт лектеш, вичкыж шӱртыла шуйна. Команмелна, подкогыльо лушым нерышке тушка, нер кӧргым чыгылтара, шӱвылвӱдым луктеш. Ах, могай марийын, тыгай пушым шижын, кумылжо ок тарване. Южышт, докан, команмелна мутым колын, латвич меҥгым каяш огыт ӧркане.
Почеш кодшо уна-влак тарантас дене кудал толыт. Сурт оза нуным вашлияш лектеш. Ӧндалалтыт, мыскара йӧре икте-весын тупым перен колтат. Имньым туарат да пӧртышкӧ пурат. Уке, йӱаш ок лий, кеч тый ноен толынат. Эше команмелна шуын огыл, ватылан ит мешае, мелна когарга тын, намысше могай лиеш. Оза ватын кычкыралмым вучо. Ӱжеш гын, ӱстел коклаш шич, кум пачашан осым кушкед нал, ӱйыш чыкалтен коч. Ит вашке, парнятымат пурлын колтет, ош тувырышкет чӱчыктет. Команмелна — спайле чес. Умшаштет ӱйлак шула. Мыняр кочкат, а мӱшкыр теммым от шиж.
Смирнов Ефим Лукичын кугу родыжо толын. Василий Степанович дене кугыжан сарыште пырля лийын. Келдем конден. Черпыт арака, кок комбо, оза ден ватыжлан — тувыр гыч. Ефим Лукич вишкыде пондашым чывыштыл шинчылтеш, изи, чоя шинчаж дене ончыштеш, унан кутырымыжым колыштеш, аракам темкала. Унан йылмыже рудалтын гын, Ефим Лукич пырчат руштын огыл. Тудо пеҥгыде марий, аракалан вуйым пуымаш уке.
Йоча-влак шукертак уремыш лектыныт. Ош тувырым, шем вынер йолашым чиеныт, шаршудышто чара йолын куржталыт. Нуно ала-кузе ачашт деч ончыч команмелнам авызлен шуктеныт. Ӱпышт ӱй дене йылгыжеш. Ава ӱян кидым кидӱштышеш йыгаш ок кӱштӧ. Вуйышкет шӱрӧ, ӱпетым йылгыжтаре! Ну, ынде пырыслан паша лие. Настян шольыжо, Макси, пырыс деч посна мален ок колто. Пырысым ӧндалеш, мыр-мыр йӱкым колешат, иже тамлын-тамлын мален колта. А чоя пырыслан тидак веле кӱлеш. Мыр-мыр ыштымым чарнат, Максин вуйжо воктен шинчаш да эр марте ӱпым козыра йылмыж дене нула.
Йоча-влак, вольыкым вӱраҥлен, корем чоҥгаш куржыт, мӱшкыр шужымеш модыт.
Кече эше кӱшкырак нӧлталтеш, шӧртньӧ йолважым шара, кажне пӧртышкӧ ончалеш. А тушеч веселан мутланыме, воштылмо йӱк шокта. Тӱшкаш ушнаш эр. Ончыч унам сийлаш кӱлеш, кумылжым тодылаш.
Тыштат-туштат муро йоҥгалтеш, гармонь шке оҥгыр йӱкшым луктеш, лыкын-лукын савыралын, шкеж деке ӱжеш, кумылым нӧлта, чоным тарвата.
Кумда капкам почын, калык уремыш лектеш. Ӧндалалтын, сӱан ватыла чӱчкен, пошкудышко пурен лектыт.
Микывыр кочалан мӧҥгыштыжӧ йокрокын чучынат, Епи йолташыж деке толын шинчын. Тудо ош тувырым, ош йолашым чиен, шуэ сур ӱпшӧ выж-вуж веле коеш. Ош теркупшым омсадӱр ишкыш сакалтен.
Вик ойлаш гын, Микывыр лӱмынак Епи деке команмелнам кочкаш толын. Шкенжыным ик осым гына пурлын ончен. Кочын чучынат, шӱвал колтен да сӧсналан луктынат кудалтынеже ыле. «Эй, лаваса, команмелнамат кӱэшташ туныктен коден огыл, — ватыж нерген ӧпкелен манын. — Уна толеш гын, мом пукшем, мом йӱктем? Лаваса гын, лаваса». Вара шоналтен: нимо уке деч тек ӱстембалнак шинчыже, луктын кудалташ ок кӱл. Иктаж-могай уна пурен лектеш гын, шеремдаш пӱрымат подыл кертеш.
Ынде ятыр ий лиеш, нигӧ Микывырын шӱкшӧ пӧртышкыжӧ уналыкеш ок тол. Ватыже шукертак колен, икшывышт лийын огыл. Оксина дене сайын илен гынат, йоча укелан кӧра содомленыт, ойырлашат тӧченыт. Поча пӧрт гычат иктаж-могай ньогам налаш шоненыт. Но шонымышт тугак кодо. Жап эртен, Микывыр шоҥгемын. Суртышко ӱдырамашымат пурташ лиеш ыле. Тарлят пеш толнеже ыле, содыки пӧртыштӧ ӱдырамаш пуш лиеш. Микывырын тувыр-йолашыжым ятыр мушко, пӧрт кӧргым йытырайыш, ӱдырамаш семын, тидым-тудым амалкалаш полшыш. Ятыр ий Микывырлан ӱшанен илыш.
Икана пӧртым ӱштмыж годым, латкандаш ияш ӱдырла чеверген, Тарля мутым шке луктын.
— Микывы-ыр, колымешкет шкетын илаш шонет мо?
— А мо? — тудыжо йодын.
— Мо-мо? Ӱдырым налаш кӱлеш, манам, вот мо! — Тарля шыдешкен.
— Ынде могай ушдымо ӱдыр мылам толеш? — Микывырат умылыдымыла пелештен.
— Ӱдырак толын ок шогал тудо. Иктаж-могай вате толеш, очыни. Тый шкетын улат. Икшывет уке. Ала тидлан мастар отыл?
— Мыскылен ит шого! Мый эше самырыклан макым ом пу. Лучо вик каласе, кӧм манат?
— Ынде ок пале лиеш. Мыйым! — Тарля вигак руал пуэн. — Молан кажне кечын коштам, шонет, сомылкам ышташ полшем. Токтар марий, йӧратем да...
— Уке-е, тыйым ом нал.
— Тугеже, молан тыге толашем? Пеш кӱлеш! Кузе моштет — иле, — ойленат, выньыкым Микывырын саҥгашкыже кудалтен да лектын каен.
— Эй, лаваса, ӱдырамашат, — Микывыр саҥгажым кучен кодын. — Мо иялан тыге ойлышым? Ынде толаш ок тӱҥал. Шканем кочкаш шолташ, тувыр-йолашым мушкаш логалеш.
Микывыр ятыр гана ватым налаш шонен, Тарля денат сӧрасаш лийын, но тудыжо эре ваштареш ойлен. Ӱдырамаш чоным йӱкшыктаренат гын, левыкташ пеш йӧсӧ.
Ынде тудо йӧршеш шкет ила, ватым налашат ок шоно. Шке тукымжо гыч палымыже колен пытеныт, а самырыкше, палыдымыже, йолжымат ок пыште. Аҥыра кугыза дене шинчылташ мо сӧралже?..
Шинчылтеш Микывыр шке йолташыж дене, команмелнам кочкеш, шӱкал колташ сырам подылеш. Тетла тудлан нимат ок кӱл: лийышт пеленже поро чонан пошкудо-влак, каваште эреак шыратыше кече, уремыште весела муро йӱк...
Пайрем сывыным чийыше ял трук колышашла шыпланыш. Гармонь шоктымым чарныш, муро покшечынак кӱрылтӧ, йоча-влакын чарган юарлымыштат ок шокто. Умылыдымо ушкал гына тугак ломыжеш, кумда олыкыш колташ йодеш, йол йымалсе шудым ынеж коч.
Пайрем лугыч лие, кӱрылтӧ, тӱҥалынак гына шуктыш. Могай томаша лийын кайыш? Пожарак огыл докан? Але тӱтан мардеж тарванен, пылдыме каваште кӱдырчӧ рашкалтыш? Уке, мардежат ок пуал, шикш пушат ок тол, тӱньык гычат лекмым чарнен. Молан тугеже йырым-йыр тыгай шып-тымык? Тыгак лиеш йылт-йолт шинчам йымыктарыше волгенче волгалтме дене. Вет вараже кӱдырчӧ вуй ӱмбалнак путырак чот рашкалта. Тыгай годым лушкыдо йыжыҥан еҥже шинчамат, пылышымат петыра, эше лап лийын шинчеш. Но кӱдырчӧ йӱк ок шокто, а шыпланыше ял алят ушым налын ок керт.
Ефим Лукич мелна осым ӱйыш чыкаш монденат, умшам корштарен, кукшо мелнам нелын колтыш. Микывыр кугызан кидше чытыра, аракам кучен шинчынат, велыкта, шке мушмо йолашыжым нӧрта. Ефим Лукичын ватыже, Оклина, коҥга воктен шогылтеш, шинчам пыч-пыч ыштыде, пӧръеҥ-влакым эскера. Уна веле руштылдалын, нерен шинчылтеш. Йырваш мо ышталтеш — чылажат тудлан керек.
— Мо лийын кайыш?.. Уремышке ончалшаш, — Микывыр окнашке вуйым чыкыш.
— Радиом! Радиом включатлыза! — Ефим Лукичын ушыжо пурыш.
Шкеже кынелынат ок керт, алже йӧршеш луштырген, капше гына пикшла чымалтын, кидше дене ӱстембал шовыч мучашым чумыртылеш.
Микывыр ӱстел кокла гыч проворын лекте, вара трук ала-кузе луш-ш лийын кайыш, пуйто кидшымат, йолжымат тарватен ок керт. Уло вийжым поген, репродуктор деке мийыш, чытырыше кидше радиом включатлыш. Тушеч ий падыраш гае йӱштӧ шомак йоген кайыш:
— Совет Союзын граждан ден гражданкыже-влак! Таче, 4 шагат эрдене, Совет Союзлан нимогай претензийым шындыде, войнам увертарыде, герман войска-влак мемнан эл ӱмбак керылтыныт, шуко вере границым атаковатленыт, шке самолетышт гыч мемнан олана-влакым — Житомирым, Киевым, Севастопольым, Каунасым — да икмыняр моло оламат бомбитленыт, тидын годым 200 еҥ утла колен да сусырген...
— А? Мом манеш? — Микывыр кугыза ыш умыло.
— Адак война?!. Ох, калтакшат... — Оклина йӧсын кычкырале, тунамак умшажым петырыш.
— Шып лийза! — кычкырал колтыш Ефим Лукич.
Радио шыпланыш, изиш лиймек, адак тудо шомакак:
— Совет Союзын граждан ден гражданкыже-влак!..
Репродукторын йӱкшӧ изи гынат, кажне мутшо ӱш гай неле, кӱдырчӧ семын пера, темда, иша.
— Ынде умылышыч, мом манеш? — йочалан умылтарыше еҥла шыдынрак ойла Ефим Лукич. — Путырак кугу ойго толын, Микывыр. Война!
— Кузе тыге? — Микывыр кажным ончыштеш, умылен гынат, алят ӱшанен ок керт. — Мо... Вет... Германий дене договор... маныт ыльыс... Кузе нуно тоштыныт, ават нӧнчык?! Тыге ышташ лиеш мо?
— Договор... Фашистлан мо тудо?! Кагаз ластык! Шукертак пий поч йымак кудалтен.
— Ынде мом ыштена? — аптыранен йодеш Микывыр, шинчажым пыч-пыч ышта.
— Кузе мом ышташ? — Ефим Лукич йӱкым кугемдыш. — Изи йочала веле ойлыштат, а тынаре иленат... Граждан сарыште мом ыштенат? Колчак ваштареш кучедалын отыл мо?.. Тыгак фашист-влакым кыраш! Уло шыдым луктын, пӱйым пурын! Теве мом ыштыман!
— Тыге да... Тунам вет самырык ыльым. Ынде винтовкымат кучен ом керт.
— От керт гын, ит кучо. Тый шонет, ме коктын веле улына? Пӱтынь калык кынелеш. Йыван эргымым фронтыш колтем. А ме, шоҥго-влак, тыште тыршаш тӱҥалына... Мемнан тукым тыгай неле жапыште революцийым арален коден. Умылет, Микывыр, ре-во-лю-ци-йым! Тунам жапшат, калыкшат тыгай огыл ыле. Кызыт калык икоян, ик шӱлышан.
Ефим Лукич писын кутыра, йӱкшӧ чытыра, а кидше эксыде ӱстембал шовыч мучашым чумыртылеш. Шижалтеш: шучко уверым колынат, алят ушым налын ок керт.
Унат шкак помыжалтын, нимат ок пелеште, ӱстел коклаште шып шинча гынат, вуйым кок могырыш коштыкта, то репродукторым, то пӧрт озам ончалеш, пуйто тудым трук помыжалтыме годым вуйжо гыч чӧгыт дене переныт.
Шӱлешт-шӱлешт, пӧртышкӧ кужу капан Йыван куржын пурыш.
— Ачай, колынат? Война, тӱҥалын! — омсадӱр гычак кычкырале тудо.
— Война, эргым, адак война... — Ефим Лукич кугун шӱлалтыш.
— А мом шып шинчеда, нимат огыда ыште?
— Ыштена, эргым, ыштена... Кӧргӧ вий дене ямдылалтына, эрласе кечым ончем теве... Тыят олян-олян ямдылалт, мо кӱлешым эркын погыстарыл.
— Ме, рвезе-шамыч, тыге кутырышна: тачак военкоматыш тӱшкан миен пураш. Лӱен моштена, куржталынат кертына. Шукыштын «Осоавиахим член», «Ворошиловский стрелок» значокышт уло.
— Шуат, Йыван, ит вашке. Таче тендам тушто нигӧ ок вучо. Кызытеш мӧҥгыштет ямдылалт — чонетым пеҥгыдеме, уш-акылетым пӱсемде. Тушто чыла кӱлеш лиеш.
Йыван ӱстел воктек шинче, кӱмыж гыч луым нале, кочмыжо ок шу гынат, пырт юмышто, мӧҥгеш пыштыш, ала-мом ышташ шонен пыштыше еҥла писын пулдырыш лекте.
Унат ӱстел кокла гыч лекте, оза дене чеверласаш пиже. Ефим Лукич чараш ыш тӱҥал. Молан кучаш? Кызыт, очыни, кажне суртышто тыге. Ойго годым пайрем нерген огыт шоно. Тудо нигуш ок йом, ончыч ойгым, ик шонымашым пытарыман.
— Василий Степанович, а келдем мӧҥгеш наҥгаяшет логалеш, — Ефим Лукич черпыт аракам шуялта. — Ит сыре, тугай жап толын.
— Сырем. Тыге ышташ ок лий, Ефим Лукич, — уна кугу кленчам мӧҥгеш шӱкалеш — Нигӧлан ӧпке ынже лий манын, айда тыге ыштена: черпыт арака тек тый денет кодеш!. Сар пытымеш. Вара сеҥымаш лӱмеш йӱын колтена. Келшет мо?
— Ушан улат, Василий Степанович! Моткочак чаплым шонен луктынатыс, — Ефим Лукич кидым шуялта. — Тушманым сеҥаш да илыше кодаш.
Висилий Степанович имньым кычкыш, мӧҥгыжӧ тӧргымлен кудале. Унам ужаташ нигӧ ыш лек.
Пайрем шӱлыш пытыш, пуйто лийынжат огыл. Урем гыч куржын колтымо йол йӱк, ораван виян пӧрдмыжӧ, ӱдырамаш-влакын трук магыралмышт шергылтеш. Пуйто чыланат, уло ял дене ате-ӱзгарыштым, пого-малыштым орвашке оптен, ала-кушко торашке каяш тарваненыт. Но уке, уналыкеш толшыжо веле кая, урем кумдыкеш нарынче-сур пуракым нӧлталын, дыр-дыр-дыр кудал эртат. Шып-шыпын, уто йӱкым лукде, имньым писын поктен. А кодшышт, Ятман ял калык, суртышт воктен шогылтыт. Туштак, ача-авашт, коча-ковашт воктен, икшыве-влак койыт. Ялыште шып-тымыкым шижын, шукертак корем чоҥга гыч куржын толыныт. Войнала аярын модыныт гынат, кугыеҥ деч «война» мутым колын, пырчат куанен огытыл. Векат, эше ала-могай война уло, нунын модышышт дене нигузе таҥастараш ок лий.
Ефим Лукичын пӧрт ваштарешыжак орален оптымо пырня ӱмбалне Гришан гармоньжо кийылтеш. Мехаже шуйналтын, бас могыржо ӱлыкӧ кержалтын. Нигӧлан тудо ок кӱл, чыланат гармоньым монденыт.
Уна-влак ялымат кудал лектын огытыл, оза-влак пӧртышкат пурышт. Чеверын, вес пайремлан уналыкеш тол маншыла, кидыштымат ышт рӱзалте, вӱчкалтенат ышт колто. Пурышт суртышкышт ик мутым пелештыде, вуйым ӱлыкӧ сакен.
Ынде теве ончал колто урем мучко — ик еҥымат от уж. Тошкемыште вӱраҥлалт шогышо ушкал гына умылыдымын тыш-туш ончыштеш, коклан ломыжал колта, мучышташ шонен, вӱраҥым шупшылеш.
— Мыят кайышаш. Суртем виш коденам, — Микывыр содор теркупшым руалтыш, коҥлайымак чыкышат, кок могырыш оза ден ватыжлан вуйым савен, шыпак лектын кайыш. Уремыште тыш-туш ончышто, икмагал колышто да колхоз правлений могырыш соптыртатыш.

2%%%%%h2.
Тӧрзам пералтышт. Ефим Лукич окнаш вуйым чыкыш.
— Эргыч мӧҥгыштыжак? — салтак вургеман имнешке йодо. Кидыштыже лупш, имньыже пӱжалтын, умшаж гыч шоҥ йога.
— Мӧҥгыштыжӧ, йолташыж дене чеверласаш лектын кайыш. Молан от пуро? — Ефим Лукич эргыжын иктаҥаш йолташыжым, Сергей Киселевым, палыш.
— Ом ярсе, Епи кочай. Йыван эргычлан повестке. Кужун ынже юватыл. Эрла военкоматыш мийыже.
Ефим Лукич кагазлан кидым шуялтыш, а шӱмжылан йыч чучо, пуйто име дене шуралтышт. Но нимат тидым ыш ончыкто, шыргыжале да умылаш тыршенак повесткым лудын лекте. Сар кайымылан кок кече веле эртыш, погашат тӱҥалыныт.
— Мемнан ял гыч шукын каят мо?
— Шукын.
— Мыняр еҥ?
— Нелеш ит нал, ом ярсе шотлаш, Сергей мане. Теве... кум яллан, — кӱжгӧ кагаз ластык-влакым ончыктышат, шӧрмыч кылым шупшыльо, тӧргымлен кудал колтыш.
— Йыванемлан повестке мо? — Ефим Лукичын ватыже шорташ ямдылалте.
— Кӧлан эше! — Ефим Лукич кугешненрак мане. — Мемнан Йыванлан! Мыламак огыл, шоҥго карталан.
— Ой, чонем, ынде мом ыштем? Шижынам — садак поген наҥгаят! — Оклинан йолйыжыҥже лушкыш, капше трук нелеме. Алым йомдарен, кужу олымбак лоптык волен шинче да шортын колтыш. Эше самырык вет, латкандаш ийым веле эрталтен. Мом тудо пала...
— Ит мӱгырӧ! — кычкырал колтыш марийже. — Кугешнаш кӱлеш — эргына нигӧ деч ончыч сарыш кая. Родиным аралаш тӱҥалеш!
— Ой, калтакшат, — чарнен ок керт кува. — Ик эргым ыле, тудымат йомдарем... Уке, ом колто, иктаж-кушан да шылтен кодем.
— Чарнет, уке? — Ефим Лукич ӱстембалым мушкынден колтышат, окна янда чытырналте. Шкеже кынел шогалын, шинчаже оварген лектын, оҥылашлужо чытыра.
Оклина путырак чот лӱдын колтыш, шорташат, сийлаш шонымымат мондыш, умшам карен, марийжым ончен шинча: Ефим Лукичым илышыштыже первый гана тыгайым ужеш.
Оклина кудывечыш куржын лекте, вӱташке пурышат, ушкал вол ӱмбалне кас марте шинчыш, чон канымешкыже шорто.

Колхоз вуйлатыше Трофимов Михаил Трофимович, вуйым сакен, ӱстел коклаште шинча, папиросым поче-поче шупшеш. Ватыжат, Ануш, йӱкым ок лук, омса воктен, олымбал мучашеш верланен, пуйто пурен-лектын коштшым орола. Эреак тыге нунын — туткар паша лийме але илыш лончым шерген лекме годым ончыч шке семын шоналтат, вара иже луктын каласат — кузерак лийман, мом ыштыман? Оп, первый огыл тыге шинчат, первый огыл тыге шонат...
Микал ден Ануш вычыл-вычыл, ласкан илат гынат, тымык илышым шагал ужыч. Совет властьын первый ийлаштыже Микал, тунам але самырык большевик, Княжна ялыште кулак восстанийым пызыралмаште лие, вара партийын заданийже почеш Моско заводышто ыштыш, мӧҥгыжӧ толят, марий яллаште колхозым организоватлаш полшыш. Шочмо ялыш, Ятманыш, колтышт. Колхозым вуйлаташ. Шоҥгемын ончычсо председатель Ефим Лукич, йӧсырак лийын тудлан кугу озанлыкым вуйлаташ. Ялысе калык район вуйлатыше-влак деч тептеран, ушанрак, проворрак еҥым, шкеныштын землякыштым, Михаил Трофимовичым, колташ йодо.
Эреак тургыжланен, марийже верч шонкален илымыжлан Анушын ӱпшӧ жап шуде суралгыш. Ончыч эрге шочын ыле. Ик вер гыч весышке кусныл коштмо дене черланен колыш. Вара адак эрге шочо, эрге почеш — ӱдыр... Тау, коктынат илен шуыч. Миколай ден Марина лӱмым пуышт. Тений ӱдыр латкандаш ийым тема, а эргышт институтышто тунемеш — ача-аван куанышт, ойгышт. ончыкылык шонымышт... Ялыш толмек, Ануш, ласканрак ила, марийжым эреак пеленже шижеш. Ынде, векат, тиде илышлан адак мучаш тольо. Арам огыл Микале тыге, шонкален, тамакым шупшын шинчылтеш...
Пӧртыштӧ шып гын, уремыште эксыде йӱк-йӱан шокта. Имнешке-влак кудал эртат, аза магыралме, икте-весым кычкырал ӱжмӧ йоҥгалтеш. Теве пошкудо пӧртыштӧ илыше оръеҥ вате Орина чон йӧсын шортын колтыш. Кузе от шорт? Вӧдыр дене кум тылзым веле илен шуктыш. Самырык ӱдырамашын шӱм йымалныже падыраш айдеме чумыргаш тӱҥалын. Ава лийшаш тидым сайын пала гынат, марийжылан каласаш ок тошт. Каласаш гын, мом ышта Вӧдыр? Куана мо, але ойгыраш тӱҥалеш? Куана гын, кузе лектын кая? Ойгыраш тӱҥалеш гын, кузе тушманым кыра, илыше кодеш?
...А Михаил Трофимович шонкала. Ала окнам пералтымым шеклана? Ала тудланат повесткым конден пуымым вуча? Мыняр шуко шона, тунар чот сайын умыла, ушыш пышта: тудлан огыт кондо. Уке, тудлан повесткым огыт пу! Колхозым вуйлатыше деч посна огыт кодо. Михаил Трофимович шонен муэш — шкаланак военкоматыш миен толаш.
Тудо кынел шогале, папиросым коҥга ончык кудалтыш, шкаф гыч костюмым, тувырым лукто. Тыманмеш чиен шогале, качымарийла самырыкын койын колтыш. Воштончышыш ончалын, омсаш гына тарваныш, тунамак Анушым ужын колтыш. Ватыже йӧсын, ӧкымеш кынел шогале, корным авырыш. Пӱгырнышӧ, трук шоҥ темше, ала-молан путырак чот жалын, мыскыньын койшо, пуйто ик татыште иканаште лучко ий вачӱмбакыже кӱзен шинче, шоҥгемаш тӱҥалше ӱдырамашым мландывак темдале, пызырыктыш. Анушын тӱрвыжӧ чытыра, марийжын шинчашкыже тӱткын онча, иктымак веле палынеже: кузе ыштет? Мом шонен муынат?
Михаил Трофимович вуйжо гыч картузым нале, неле йолтошкалтыш дене ватыж ваштареш шогале, моштыде, пелашын чурийже гыч парняж дене шинчавӱдым ӱштыльӧ, коштыра копаж дене сур ӱпшым ниялтыш, вара кенета оҥ пелен чот ӧндал шындыш.
— Ит вурсо, Ануш, — пелештыш, пуйто ала-могай титакым ыштен, пеленже чотрак иша. — Первый мо? Ончычат тыгак ыле. Мый вес семын илен ом мошто.
— Умылем, Микал. Садланак вет тылат нимыняр ом ӧпкеле. Ынде лӱдам.
— Мо деч лӱдат?
— Шкат ом пале. Чонем ала-мом шучкым шижеш.
— Лыплане, утыжым ит мужед. Мый вет кызыт правленийыш гына каем... Шижат тын, мылам вара кайыман огыл мо? — кенета Михаил Трофимович ватыж деч йодо.
— Ынем колто гынат, каяк, манам.
— Тау, шӱмбелем...
Калык шукертак правленийыш погынен. Уремыштат шогылтыт, пӧртӧнчыл рундыкыштат шинчылтыт, пӧрт кӧргыштат тамакым тӱргат. Товарым сакаш лиеш. Шоҥгыжат, самырыкшат — чылан улыт. Пашаш лекташ тыге рӱж погынат. Кызытат ала-кушко каяш ямде улмыла койыт, пуйто шӱдымым гына вучат.
Трофимов картузшым кудалтыш, ӱстел коклаш шинче. Писе шинчаж дене кажнымак ончале, шем ӱпшым шере, яклака оҥылашыжым ниялтыш да лишнырак шинчыше. Гриша деч йодо:
— Повесткым налынат?
— Налынам! — куанен пелештыш рвезе.
— Так... Эше кӧлан пуэныт?
— Мылам, мыламат, — чыла вечын йӱк шергылте.
— Кызыт шотлен лекна. Кумло кок еҥ.
— Кӧ-кӧ улыт?
— Йогор, Онис, Пӧтыр, Ведат, Пагул... — Гриша уэш шотлаш тӱҥале. — Уна, чылан улыт. Ефим Лукичын Йыванже гына Олыкъялыш каен да толын шуын огыл. Молышт чылан тыште.
Михаил Трофимович колыштеш да вуй йырже шонкала. Колхозын эн сай еҥже-влак... Тракторист, апшат, имньым ончышо, бригадир... Тудыжым кузе ойырен коденыт? Молан утеш луктыныт?
— Тылат повесткым пуэн огытыл мо? — вуйлатышын шонкалымыжым Ведат кӱрльӧ.
— Уке. Вучышым, вучышым, конден ышт пу.
— Паша томам, — Ведат умшаж дене чыклок ыштыш. — А ме тыге шонен шинчышна» пырля пашам ыштен, пырля кредалаш тӱҥалына. Пеленет лишыл йолташ улмо подым содыки куштылгырак, ӱшанрак лиеш. Шоналтыза-ян, чыланат вет пошкудо, родо-тукым улына.
— Кеч газетыштыже мом возат? — шеҥгел лук гыч Микывырын йӱкшӧ шоктыш.
— Киевым, Минскым, Ригым бомбитленыт. Йошкар Армий чакна, — эркын тарванылше, путырак неле кидан Петр Онисимович оралгыше йӱкшӧ дене пелештыш.
— Тугеже мемнан декат вашке толын шуыт, — Микывыр коча лӱдын пелештыш.
— Пудыранчыкым ит нӧлтал! — Михаил Трофимович шыдын мане.
— Мый мо? Мый лӱдмаш уке. Палынет гын, мый тидым огыл ойлынем. Тый вуйлатыше улат, каласе мылам: шке вуя каем гын, мыйын гайым налыт мо, уке? Мый добровольно Йошкар Армийыш кайынем! — коча кынел шогале, оҥжым мушкындыш, колхоз вуйлатышым тура ончале.
— Мыняр ияш улат?
— Покролан кудлым темем.
Кочан мутшылан нигӧ ыш воштыл. Кажне шке семынже шонкален. Михаил Трофимовичын вуйыштыжат чапле шонымаш шочо. Микывыр кочат тарванен гын... Шке кумылын каяш! Тачак военкоматыш йодмашым намиен пуаш! Тудо шоҥго огыл. Кап-кыл таза, шинча пӱсӧ, кид-йол виян, шагал еҥ тудын ваштареш шоген кертеш. А озанлыкым кӧлан ӱшанен кодаш? Тынар тыршен нӧлтымӧ колхозым опыт шолдырго? Вет пӱтынь илышыжым, тазалыкшым тудо ял озанлыклан пуэн, йӧратыме икшыве семын ончен куштен. Ончыч путырак неле ыле. Ынде теве ончал! Имне-влак пу пӱчкыш гай таза улыт. Вольыкым чумырымо. Клубым, правлений пӧртым, фермым нӧлтымӧ. Гений трудоденьлан шым килограмм дене киндым пуаш ыштыме. Фондат ятыр кушкын. Чыла тидым кӧлан ӱшанаш? Ойлыманат огыл, ончычсо вуйлатышылан, Ефим Лукичлан. Тудым сӧрвалаш верештеш. Чотак. Сырен коштеш гынат, чумыр пашалан мелын шогышаш. Шинчымашыже гына шагал. Пашам тошто семын вораҥдыже. Тидланак верч тудым председатель гыч луктыч. Зато мланде пашам йӧрата, калыкым пала.
— Кунам каяш? — Михаил Трофимович чылашт деч иканаште йодо.
— Эрла... Эрла кечываллан, — Гриша чумыр колхозник лӱм дене вашештыш.
— Тугеже, шуам, — мине да ӱстел кокла тый лекте, картузым чотрак темдале.
— Кушко шуат? — Ведат ыш умыло.
— Так, шке семынем мутланем, — вуйлатыше шонымыжым ыш каласе. — Вот мо, Ведат, изи митингым эртаре. Тый але бригадир улат, калыкым лыпландаре, утыждене ынышт тургыжлане. Умылтаре: мыланна война первый огыл, ончычат лийын. Кузе неле ыле, садак сеҥенна. Кызытат тугак лиеш. Мый пычкемышалтмылан савырнен шуам.
Колхоз правлений гыч лектын, Михаил Трофимович имне ӱмбак шинче, военкоматыш кудале...

Михаил Трофимович кастене иже толын шуо. Имньыжат, шкежат вӱд кашка гай лийыныт, пуракаҥыныт. Мӧҥгышкыжӧ савырныде, Ефим Лукичын печышкыже имньым йолыштен, пӧртышкӧ тӱкалтыде пурыш.
Ефим Лукич талинга гыч чайым йӱын шинчылтеш. Шӱргыжым мече семын овартен, пуал-пуал колта, вара сырӧп подылеш, сакырым пурлеш. Чурийже тарай гай йошкарге, вишкыде ӱпшат, пондашыжат ночко, шерын шындыме. Тувыржат вошт витен, шкежат ночко, мушкыш гай — пунчалаш гын, ятыр вӱд лектеш докан.
Смирнов мончаш пурен гына толын. Йӧрата тудо шкенжым выньык дене лупшаш. Пижгомым чиен шындат, ныл-вич гана лӧкамбак кӱзен возеш, лӱгыштышӧ могыржым сурлыктара. Коваштыже кӱжгӧ, куэ выньык ок витаре. Садлан тудо ватыжлан кож укш дене выньыкым ышташ кӱшта. Кож выньык дене почкалтарен налешат, ласкан шӱлалта.
Йӧрата Ефим Лукич мончаш пураш. Кеч мланде чытырналтше, кеч пожар лийже, садак тиде койышым ок кудалте. Шке пӧртшӧ йӱла гынат, лӧкамбак кӱзыде, монча гыч ок лек. Ефим Лукич лыжга койышан, манметла, илем дене илыше тошто марийын руаш вочко гыч кодшыжым арален коден моштен. Коштеда тудо эркын, ойла шоналтен, ышта висалтен — нигушан, нигунам уто вийым ок пытаре. Южгунам ваштарешыже ойлымо годым але тудын семын от ыште тын, тарватыме пачемыш пыжаш лиеш. Тунам вара лишкыжат мияш лӱдат, пелешташат от тошт. Вашкерак шӧрлыжӧ, уто-ситым ыштен ынже кудалте манын веле шонет. Утларакшым ватыжлан логалеш, чытенак веле илен тӧча тудо.
Икана Ефим Лукич тулшолан мончашке пурен. Вуешыже логалын, аҥыртен. Монча ончык лектынат, тувыр олмеш вуйышкыжо йолашым чиен. Вуйжым йолаш пундашыш чыкен, кидшым — кок эҥырашыш. Умбакыже нигузе ок лий. Мӱшкыр чара кодын. Мо, кажне вургемын палемдыме верже уло вет. Ефим Лукич куважым ала-мо семын ятлен-вурсен, пырдыжым мушкындылын, чияшак тӧчен. Но кертын огыл.
— Йыван, манам, — эргыжым кычкыралын. — Ават могай тувырым пуэн? Йӧршын чияш ок лий.
— Тый йолашым чиенатыс, — эргыже воштылын.
Кудашын, чиктен колтен. Ефим Лукич аҥыртыше вуйжо дене садак мӧҥгыжӧ миен шуын огыл. Шеҥгел капкам почын кертде, лумышко йӧрлын да эргыже толмешке киен. Черланен монь огыл. Шкетынак ик самовар чайым гына йӱын...
— Киндыда перкан лийже, — Михаил Трофимович пелештыш.
— Тол пырля, перканрак лиеш, — Ефим Лукич вашештыш. — Вараш кодын толынат, вараш.
— Пашаште кучалтым.
— Паша, маныт, колет гынат, кум кечаш кодеш.
Епин Йыван эргыжат мончаш пурен толын, сарыш каяш погыстара. Шуматкече отыл гынат, лӱмынак тудлан мончаш олтеныт. Аваже котомкаш сукарам, тувыр-йолашым, меж чулкам опта. Шинчаже алят кошкен огыл, шкежат лыпланен ок керт. Садлан кӱлеш-оккӱлжымат шӱшкеш.
— Авай, молан галстукым, ботинкым оптет? — Йыван котомка гыч уто ӱзгарым мӧҥгеш луктеда, кок кидше дене вуйжым кормыжта. — Гуляяш каем, шонет мо? Алмаштыш тувыр-йолашым пыштенат — сита!
Оклина эргыжым чаманен ончалеш, йочам семалыме семын, йӧра, йӧра манешат, уэш шкаф деке куржын колта, мӧҥгеш толеш, котомка кӧргыш ландриным, сакырым шуралеш.
Михаил Трофимович шекланен ончыштеш, семынже воштылеш. Ефим Лукич гына нимат ок пелеште, нигӧм ок ончал, чайым сырӧпла.
— Лишкырак тол, пырля шич, — коркаш чайым темышыжла, Ефим Лукич пелештыш.
— Ӱжат гын, шичшаш. Таче мылам мелна осо гына логале, — Михаил Трофимович пуракаҥше пинчакшым кудаше.
— Ала аракам йӱат? Нойымыла коят.
— Огым. Такат вуйлан руштмыла чучеш. Чайым теме.
Ефим Лукич чайым темен пуыш, сакыр атым лишкырак шӱкале. Шкеже, вуйым савыралде, Михаил Трофимовичым чуй ончал колта, чайым подылеш. Председателят нимат ок пелеште. Кузе тӱҥалаш манын, пӧрт кӧргым ончыштеш.
Пӧрт тошто гынат, пеҥгыде пырня дене ыштыме, эше шуко ий чыта, окна кӱпчыкат шӱйын огыл. А пӧрт кӧргӧ кажне марий суртышто иктак. Пел пӧртым кӧтырем коҥга налеш, шӧлдыравал кеча. Коҥга ваштареш изи кухньо — оза ватын верже. Кухньым кыдежтыме. Пурен-лектын кашташ виш уло, омса уке. Вес могырышто, урем лукышто, кумда ӱстел шога. Кудывече пырдыж воктен пу койко. Йӱдлан шарат, эрдене пӱтырал пыштат — уналан шинчаш вер лийже. Уремышке кум окна онча, кудывече ден пакчалан — икте гыч. Ӱстел лукышто кугу юмоҥа пуракаҥ кеча!. Кочкаш шичме але лекме годым нигӧ тудым ок ончал, ок пелеште гынат, у пӧртыш илаш куснымо годым эре пеленышт налыт. Черкыш шагал коштыт, юмыжат эркын-эркын мондалтеш, но пуракаҥше юмоҥам ала-молан луктын огыт шу, кугезе пӧлек семын аралет.
— Вара мом каласынет? Тыгай йӱдым арам огыл толынат докан? — Ефим Лукич тымыкым чытен ыш керт, шкак кӱрльӧ.
— Палышыч, арам огыл...
— Тугеже ойло, молан вожыл шинчаш?
— Вожылашыже... Ынде вожылмо тептерет пытен, — Михаил Трофимович ӧкымешак воштыл колтыш. — Теве могай паша, Ефим Лукич: сарыш каем, олмешем тый кодат.
— Теве мо-о! — шуйдарен каласыш Ефим Лукич, коркамат шӱкале. — Кузе тыге? Ончыч мый дечем посна плен кертынатыс. Кызытше молан кӱлеш лийынам?
Трофимов оҥылашыжым ниялтыш.
— Ефим Лукич, айда огына сыре. Тоштышто пургедаш ок кӱл. Кызыт тугай жап тодын, садлан кӧргыштет ӧпкем ит кучо. Адакшым мый огыл тыйым вуйлатыше гыч кораҥденам. Илыш тыге кӱштен... Частьым йӱын пытаре, да правленийыш каена веле.
— Кызыт? Тыгай йӱдыштӧ?
— Кызыт, кызыт.
— Шого, шого, — Ефим Лукич чайым подыльо, пуйто йӱын темын огыл, логарже трук кошкен. — Так вет... Мый кольым: тылат повесткым пуэн огытыл. Кузе кает?
— Шке кумыл дене... Пыкше-пыкше шонымем шуктен кертым. Эше райкомышто тыге каласышт: мыйым Ефим Лукич алмашта гын. Ато йӧршешлан кодат ыле, огыт нал... Давай, полшо, чыла ӧпкетым йыклык луктын кудалте.
— Епи деч посна — нигушко?! Тыге лектеш? Кузе вара мый дечем посна иленат? — Ефим Лукич эре иктымак каргазин тӱя. — Эре оккӱл лийынам, витен шуын гын, тунамак Епи деке, да? Ужат, кузе тортам савыралаш... Тау, пагалымем, итат шоно, вуйлатышылан ом шогал. Иктаж-кӧм весым кычал.
— Сита, Ефим Лукич! — Михаил Трофимович чай коркам ӱстембак рошт шындыш. — Мый тыйым туларташ толынам моли? Мом нарашта ӱдырла сӧрвалтарыктет? Ок кӱл! Ала сукалтен шичмем вучет? Ок лий тиде! Кызыт сар, умылет, сар! Могай тушто ӧпке лийын кертеш? Кӱлеш гын, кӱлеш. Тыгай кугу озанлыкым тылат ӱшанаш огыл гын, нара кӧлан? Тый ушан-шотан айдеме улат. Мыйже вет чара верышке толын омыл. Тый колхозым организоватленат, йол ӱмбак шогалтенат. Тидым чылан палат. Айда, кайышна правленийыш.
Ӱскырт коча эше ятыр жап сӧрвалтарыктыш. Михаил Трофимович ынде огешат пале, кунам тыге чот ноен: ала военкоматыш коштмыж годым, ала Ефим Лукич дене мутланымаште. Пытартышлан чытышыже кӱрлынат, вуйлатыше ишке гыч пинчак ден картузым руалтыш да кочан пулвуйышкыжо кудалтыш.
— Чий! Шке воля от кае гын, вичкыж кандыра дене пидын наҥгаем.
Келшыш вет Ефим Лукич, пуйто вуйлатышын тиде шомакшымак гына вучен шинчен. Писын-писын шинчажым пыч-пыч ыштыле, йошкар пале лиймеш корштарен, шӱргышовыч дене чурийжым, шӱйжым йыгыш, вара мане:
— Йӧра, кайышна... Иктым пале: мыйын нимогай ӧпке тылат уке. Ончычак келшен омыл гын, умылышаш улат: озанлык кугу, ом сеҥе. Кидем кечалтеш гын, мом ышташ мыланем? Ефим Лукич тугай огыл!
— Палем, неле лиеш. Вот и ончыкто ожнысо чытамсыр койышетым. Утыжым гына ит пӱгыртыл. Туло жап эртен.
— Мыят ынде самырык омыл. Маска вием пытен.
— Тау, Ефим Лукич, утарышыч, ынде куштылго чон дене лектын каем.
— Ит тауште. Кызыт жап тугай. Ӧрдыжтӧ ончен шоген ом керт.
— А молан пеш вашкет, Михаил Трофимович? Повестке толмым вучалтем ыле, — сурт оза вате йодеш, ончылсакыш мучашым шинчашкыже тушкалта.
— Колхозник-влак дене пырля кайынем.
— Вот тиде сай! — Йыванат лишкырак тодын шогалеш. — Чумыр вий дене немчура ваштареш лектына гын, тудын деч шикш-пурак веле тӱргалт кодеш.
— Шикш-пурак... Иш, могай виян агытан лектын, — ача эргыжым чарыш. — А шоналтеда мо, тыште кузе лиеш? Кӧ дене пашам ышташ верештеш? Шоҥго коча ден ӱдырамаш-влак гына кодыт вет.
— Тидыже тыга-ак, — келшыш Михаил Трофимович. — А моат ыштет? Тыштат, фронтыштат йӧсӧ лиеш. Чыла вереат ме сеҥышаш улына. Кызыт пӱтынь эл фронтыш савырнен.
Михаил Трофимович ден Ефим Лукич пычкемыш уремыш лектыч, ӱлыл мучашке ошкыльыч.
Колхоз правленийыште эр ӱжара йӱлымешке тул ыш йӧрӧ.

3%%%%%h2.
Эрлашым правлений ончыко пӱтынь ял погыныш. Сарыш кайыше-влакын вачыштышт котомка, нунын йыр икшывышт, ватышт, ача-авашт мӱкшла пӱтырналтыныт. Гриша гармоньым шокта. Шкеже руштылдалын.
Эр. Кече шыратен онча. Пӧрт. пушеҥге гыч мланде ӱмбаке кужу ӱмыл возын. Кече ваштареш шуйналт вочшо урем гына волгыдо. Чашкер вуйым ниялтен, юалге мардеж эртен кая. Пасу гыч турий йӱк шокта. Кайык-влак шке игыштлан эксыде шукшым нумалыт. Шырчык омарта гыч темдыме падыраш-влакын йӱкышт чарныде чыр-р да чыр-р шокта.
Илыш ончыко кая. Тудо войнам, мланде чытырналтмым, вӱд ташлымым шотыш ок нал. Нуно илышым жаплан гына чарен шогалтен кертыт. Пушеҥгат ончычсо семынак кушкеш, саскам пуа, кайыкат шке тукымжым шара. Айдемылан гына чыла нерген шонаш логалеш. Пушеҥгылан кушкашыже полшыман, шукшым пытараш кӱлеш. Кайыкым тушман деч аралаш. Илышым радамлен пуаш, поро ден осалым ойыраш, йӧратымаш ден ужмышудымым палемдаш. Мом ыштет, айдемын илыш тугай. Шке коклаштыже радамым ыштыме деч поена пӱртӱс илышланат мутым куча.
Калык шып шога. Мом ойлаш, тыгат чыла раш. Иктылан мӱндыр корныш лектын каяш логалеш, а весылан — тышан кодаш. Шеревам теҥгече кудалтыме. Илыш — тиде ушнымо, ойырлымо жап. Ойырлашыже гына шукырак верештеш.
— Гриша, шокталте мыйын мурем. Шарнет? — Вӧдыр кычкырале.
Гармонист шоктымым чарныш, вара кӱшычын ӱлык клавиш ӱмбач парняжым койышланен волтыш да илыш гаяк кужу ӱмыран мурым тӱҥале.
Чеверын, куэрем, чеверын ломберем,
Чеверын, чевер полан садерем.
Чеверын, ачием, чеверын, авием,
Чеверын, йӧратыме йолташем.
Вӧдыр ожнысо рекрут мурым муралтыш. Моло пӧръеҥат ушныш.
Марийжын ойган мурыжо Оринан чонжым шырпын кӱрыштеш. Шортмыж дене тудын чурийже йӧршын вӱдыжген, оҥылаш лужо оҥыралтмыла веле коеш. Самырык вате мом ыштышашым ок пале. Калык деч шинчавӱдым шылташ шонен, тӱрлым-тӱрлым пелешткала, носовикым, шовыч вӱдылкам Вӧдырын кӱсенже тич шӱшкеш. Вара ыш чыте, калык деч вожылде, шӱйышкыжӧ колышыла кержалте.
Таче Орина йӱдвошт мален огыл, марийже воктен вуй тураште шинчен, шкенжым лыпландараш тӧчен да эреак шонкален: «Каласаш але ок кӱл? Каласаш але ок кӱл?» Вара шонен муын: «Эрла каласем. Кеч тачыже мӧҥгыштыжӧ ласканак малыже».
А кызыт, марийжым ужатыме годым, мом ойлышашыже йыклык уш гыч лектын возын. Вуйышто иктым гына куча: тудын Вӧдыржӧ, чурийже, кап-кылже. Таче йӧратыме марийже фронтыш, тул коклаш, кая. Кунам адак тудым ужаш, шинчын кутыраш логалеш? Кызыт Вӧдыр пеленжак шога, шер теммешке ончен кодшаш.
Вӧдырын ойган мурыжо, ватыжын йӧсланымыже чылан кумылым волтыш. Гриша воктен Настя шӱраҥыштеш, гармоньым шокташ мешая. Нунын арня гыч сӱанышт лийшаш ыле. Настя чапле кумалтышым ямдылен. Каче ден ӱдыр садак жапым ондален кертыныт. Шкеныштым ондален огытыл гын, йӧра. Возалт шуктыде, теҥгече кастене Гриша ӱдырым шке пӧртышкыжӧ конден пуртен, нуно марияк-ватак лийыныт. Гриша тыге ынежат ыште ыле, кӧ пала, сарыште мо лиеш. Настя шкак сӧрвален йодо. «Тек мый салтак вате лийын кодам, а шотдымо ӱдыр отыш. Тыйым вучен илаш мылам куштылгырак лиеш. Чоныштем тый веле улат, тетла нигӧ уке», — йӱдым шинчавӱд йӧре пелешткален Настя.
Туштак Михаил Трофимович шога. Пеленже Ануш ватыже, Марина ӱдыржӧ. Нуно кок могыр гыч марийым да ачам ӧндалыныт. А Миколай ача-ава, Марина шӱжарже дене гына чеверласаш толын, Йошкар-Ола гыч фронтыш йолташыже-влак дене иквереш лектын каяш кутырен келшеныт.
Марина салтакыш кайыше пӧръеҥ-влак коклаште Сергейым кычал ончыштеш, но огеш уж. Ала повесткым налын огыл, ала, налын гынат, ола гыч вик кая, шонкала ӱдыр. Кузе чеверласыде каен кертеш? Сар корныш лектын кайымыж годым таҥжын шӱм шомакшымат ынеж кол мо? Лийже ыле тудо тыште, тора корныш лекше-влак коклаште, куштылгырак лиеш ыле Мариналан. Ала нелырак веле лиеш? Ик еҥым ужатет — ик ойго. Иканаште кок-кум еҥым ужатыме годым ойгыжат кок-кум пачаш ешаралтеш.
Тачана Ведат деч ойырлен ок керт. Марийжын кидшым куча, эксыде чурийышкыже онча, эртак ала-мом кутыра. Ведатын неле котомкажым вачӱмбакыже сакен, Йошкар-Ола марте ужаташ ямдылалтын. Котомкам веле мо, Ведатшымат нумал наҥгаен кертеш, олмешыжат каяш ямде. Ӱдырамаш-влак коклаште тудо веле ок шорт. Пеҥгыде вате Тачана, патыр ӱдырамаш.
Кайыше кокла гыч чыланат погынен шуычат, вате-влак уремыш ӱстелым, пӱкеным луктеве. Яндар шовыч дене леведме ӱстембак аракам, койкыш-арверым нумальыч. Йӱза, кочса, шӧртньӧ пӧръеҥна-влак, шӱм падырашна, ала пытартыш гана сурт-печыштыда... Ой, кунам эше тыге вашлияш логалеш, ой, калтакшат, чот-чот вашке отыл докан, кужун вучыман...
Йырваш шып, ик йӱкат ок шокто. Пӧръеҥ-влак ӱстел коклаш шинчеве. Шып йӱэве, шып кочкеве... Ала-молан аракат логарыш ок пуро, кочкашат ок кае. Мыняр пурымыжат, мыняр кайымыжат ситыш нунылан. Кызытеш чыланат таза, илыше улыт гын, молан муралташ, тавалтен колташ огыл? Поминкаш, толыныт мо? Сарыш каят вет!
Пӧръеҥ-влак рӱж кынельыч, пуйто кутырен келшеныт. Кидыштым йолташын вачышкыже рӱж пыштышт, рошт-рошт тавалтен-тавалтен, муралтен-муралтен колтышт:
Кӱсле кумдык пыл тольо,
Кыне нур кумдык йӱр йӱрӧ.
Кыне семын кушкынна.
Парчаж гай ойырен наҥгаят.
Вӱта шеҥгелан шыдаҥым ӱдышым,
Ала тӱредам, ала уке.
Изижге-кугужге киддам пуыза,
Ала пӧртылам, ала уке.
Марий калык мурылан мастар. Пӱтынь илышыжым муро коклаште эртара. Куан годым весела мурым шергылтара, неле жапыште — кужум, ойганым. Пашам ышта — муралтен колта, пайрем шуэш — адак мура. Муро деч посна илен ок керт. Шупшын нал тудын лудыш мурыжым, марий лывыжга, ӱмыржат кӱчыкемеш.
— Путырак ойган муро. Чоным туржеш. Айста весым муралтена, — Ведат мане.
Адакат, кутырен келшыде, пӧръеҥ-влак писын-писын куштымо, весела мурым шергылтарен колтышт. Йол шке кая, тарватылашат ок кӱл.
Ешем-шамыч!
Сай ватем,
Ныжыл эргым, Аркашем,
Ковыра ӱдыр Нинаэм,
Вучыза те,
Мый толам.

Тунам угыч
Илышнаже
Сылнын-сылнын пеледеш.
Тунам угыч
Мурынажым
Муралтена иквереш.

Ну, чеверын!
Кодса сайын!
Шукеш огыл — кызытеш.
Шочмо эл гыч шем аярым
Ӱштыл толын пӧртылмеш.
— Теве тыге, вот тыге. Чылалан кертыда, мастар улыда... Ай, сай... Чонланат куштылгырак лие. Илыме ӱмбач колымо нерген шонаш ок кӱл, — калык ончык лектын, Михаил Трофимович куштышо-влакым кумылаҥда. — Йӧратыме годым йӧрате, илыме годым иле...
Гриша шоктымым чарныш, муро йӱкат шыпланыш. Чыланат колхоз вуйлатыше ваштареш савырнен шогальыч. Мом тудо ойла — палынешт.
— Шергакан пошкудем, пагалыме колхозник-влак! — Михаил Трофимович эркын пелештыш гынат, шеҥгелне шогышат колын шуктыш. — Таче те эн тале колхозник-влакым сарыш ужатеда. Шакше фашист Совет эл ӱмбак керылтын. Гитлер вӱран йолжо дене мемнан пиал дене темше мландынам тошкен кайынеже. Тиде яраш ок лек! Огына пу! Огына пу! Садак ӱчым шуктена. Совет калык ик еҥ семын осал тушман ваштареш кынелеш. Ме, тендан марийда, изада, эргыда, пытартыш вӱр чӱчалтыш марте кредалаш товатлена. Ӱшаныза мыланна! А те ончылсо семынак пашам тыршен ыштыза. Кум еҥ олмеш. Марийда, эргыда войнаште лийыт, нуным алмашташда логалеш. Войналан пеҥгыде тыл, эҥертыш кӱлеш. Ме тендан полышдам эреак шижаш тӱҥалына.
Трофимов айлен пытарыш веле, тудын дек Настя лишкырак тольо.
— Олмешет кӧ кодеш? — чыланат колышт манын, йӱкшымат кугемдыш тудо.
— Тол тышке, Ефим Лукич, — кочам ӱжӧ Михаил Трофимович. — Теве кӧ тендан председательда лиеш. Тудым чыланат паледа. Ачада семын колыштса. Эреак пырля лийза, икте-весылан полшыза. Тунам чыла нелылыкым сеҥен кертыда. Мый тидлан пеҥгыдын ӱшанем.
— А мый Ефим Лукичын полышкалышыже лиям, — Микыпыр кугызан чарга йӱкшӧ шоктыш.
Погынышо калык воштыл колтыш. Оринат пырт веселаҥе, шинчавӱдшым ӱштыльӧ.
Калык коклам шеҥын, шоҥго коча ончыко лекте, Ефим Лукич пелен шогале.
— Мом воштылыда? — Микывыр сырыш. — Председательлан полышкалыше кӱлеш? Кӱлеш. Тый мо, Марпа кува, шогалат? Аҥыра вует дене колхозшымат лунчыртет. Ала теве тиде ньогам шогалтеда? Тудын нер йымалныже кеча... Ӱштыл, калтак... Эй, лаваса, йоча, ман... Вот тыге! Мый дечем молым нигӧм ынде огыда му. Раз мыйым войнашке огыт нал, тыште вуйлаташ тӱҥалам. Кӧ пала, можыч, тушто иктаж-могай генераллан каҥашым пуэм ыле. Содыки мый шуко войнам ужынам. Японымат, немычымат, полякымат, ошымат, ужаргымат...
— Шканет полышкалышылан Тарля кувам нал, — ала-кӧ йӱкым вашталтен кычкырале.
Калык рӱж воштыл колтыш. Южышт мӱшкырымат кучышт.
— Кӧ тиде ойлыш, кӧ? — Микывыр йырваш савырнен ончыштеш. Вара кидым рӱзале да уэш калык коклаш сеҥыше еҥла ошкыл пурыш. А кидым рӱзалтымыжым тыге умылаш лиеш: «Лӱдынат, коеш. Йӱкетым пуаш от тошт».
Могай ияже Тарля кува дене пырля мончаш пурымым ойлаш Микывырын могыржым шуралтен? Монча гыч толмекыже, коча тидын нерген нигӧлан-нигӧлан ом ойло манын, шканже мутым пуэн ыле. Уке, чытен огыл. Ынде тудым изи йочажат воштылеш. Марла ок сите, эше рушла койдарат вет. «Тили-тили тесто, жених и невеста...» — маныт.
А пашаже тыге лийын. Микывырын мончаже сӱмырлен да пошкудо Тарля кува деке пураш миен. Кочан мушкылт шинчымыж годым Тарля толын. Векат, Микывыр каен, шонен. Сокыр шинчаж дене пӧръеҥ вургемымат ужын огыл ала-мо. Монча ончылно куван йӱкшым колынат, коча пелешташат моштен огыл, латкандаш ияш рвезыла лӧка йымак чулымын тӧрштен. Могыржым шовын дене йыгенат, мушкын колтенат шуктен огыл. Тыге Тарля куван мушкын лекмешкыже шӱчан лукышто мундырала туртын шинчен. Шинчажым шовын кочкын, кӱшычын ӱмбакыже лавыран вӱд йоген. Ситартышлан Тарля таз гыч мушмо вӱдшым ӱмбакыже кум гана кышкалын. Ойган коча мом гына чытен огыл! Кува кайымек, лӧка йымач лектын да вигак кӱшкӧ кӱзен возын, ий гай йӱштӧ йолжымат кермычышке тушкалтен. Ырымешкыже киен. Вара воленат, лавыран могыржым шӱялташ шонен. Но Тарля ик чӱчалтыш вӱдым коден огыл, йыклык пытарен. Лавыран могырыш ош тувыр-йолашым от чий вет. Микывырлан мушкашыжак мом шога? Тувыр-йолашым руалтен да, ончылжым петырен, эҥерышке волен. А тушто пычкемыште эҥер гыч лекше вичкыж кужу ош иям йоча-влак ужыныт, покташ тӱҥалыныт. Кочан ӱмбак лавырам, шаргӱм кышкылтыныт. Микывыр пыкше, чон пытен куржын утлен. Йоча-влак мыняр писе улыт, а шоҥгым садак поктен шуын огытыл.
Микывыр изи суртышкыжо петыралт шинчынат, шӱлешт-шӱлешт киен. Кужун огыл, уремыште адак йӱкым колын:
— Шке шинчам денак ужым, тывеке куржо.
— Вара кушко йомын? Ала шинчатлан гына койын?
— Уке, сай ужым. Шкеже ужын отыл мо?
— Ужынам да...
— Ала Микывыр деке тӱньык гыч пурен?
— Айда йодына.
Йоча-влак окнам пералтеныт. Микывыр коча кыде-годо кынел шинчын, тувыр-йолашыжым вашкерак чиен да, окнам почын, омо йӱкын шыдешкен манын:
— Мом толашен коштыда? Поро еҥлан малашат огыда пу.
— Кочай, тый шкетын улат?
— Шкетын улде мо. Кувам шукертак колен. Икшывем уке. Огыда инане гын, пурен ончалза.
— Ме иям ужынна. Эҥерыш комбым кычал волышна да вӱд гыч лекмыжым авырышна. Тымарте поктен толынна, вара йомдарышна.
— Ияже могайрак ыле?
— Кужу, шем почан, кок тӱкан.
— Лӱдын огыдал?
— Ончыч лӱдна. Мемнам вӱдышкӧ шупшын пурта, шонышна. Вара кычкырал колтышна, да тудо куржаш тӱҥале. Лӱдмына йыклык йомо. Мый тупышкыжо рокым кудалтенам, а Макси — шаргӱм. Сайынак логалтышна. Лӱдмыж дене туге писын шикшалте, ужынат ышна шукто. Кугызай, а молан ияже ошо ыле? Йомакыште эре шеме манын возатыс.
— Ала, ом пале. Векат, тудо вес тукым гыч. А те кычалза, кычалза, ала муыда. Мылам ида мешае, мый малаш возам...
— Йӧра, Никифор Варламович, полышкалыше лият, — воштылмо дене лекше шинчавӱдшым Ефим Лукич ӱштыльӧ. — Но тиддеч коч вес пашамат ышташ логалеш. Эрла шудым удыраш колтем.
— Полышкалышылан шогалтет гын, кушко колтет, тушко каем. Тракторымат вӱдаш тунемам, — Микывыр кычкырале.
Микывыр кочам воштылын, тудын мончаш пурымыжым шарналтен, калык сайынак лыпланыш, ӱдырамаш-влакынат чурийышт кошкыш.
Михаил Трофимович ватыж кид гыч котомкам нале. Ефим Лукич ӱдырамаш-влаклан имньым кычкен толаш кӱштыш.
Гриша шке гармоньжым Тачаналан шуялтыш.
— Кучо, тылат кодем. Тый веле шоктен моштет, модыкто ӱдыр-влакым... Шарныза мыйым. Гришка уке гынат, гармоньжо кодеш. Мылам тушто вес модышым пуат.
— Тау, Кргорий. Пӧлекетым шинчасортала аралаш тӱҥалам. Гармонь дене мыланна веселарак лиеш. Пӧртылат — шкак шоктет.
— Йолташ-влак, тарванена. Жап эре ончыко кая, ок вучо тудо, — каласыш Михаил Трофимович. Ойлен гына шуктыш, пуйто чот шупшмо кӱсле кыл кӱрлын кайыш, вате-влак адакат йӱкын шорташ, марийыштын, эргыштын кидышкышт, вачышкышт кержалташ тӱҥальыч, кучен кодынешт, нунылан корным огыт пу.
— Кораҥза ӧрдыжкӧ! Мом пижедылыда! — вуйлатышын полышкалышыже семынак Микывыр коча кычкырале, теркупш дене ош йолаш эҥырашыжым лупшале. — Тыланда тыште пазар огыл.
Сарыш кайыше-влак орвашке, тарантасыш пыкше-пыкше верланышт. Пасу капка марте кутырышт — нигузе кутырен ышт тем. Нурышко лектычат, сапыштым шупшыльыч, имньыштым перышт, кудал колтышт.
Ужатыше-влак шоген кодыч. Вате-влак тувыр урвалтышт воктен икшывыштым ӧндалыныт, а вес кидышт дене кугорно векыла рӱзат. Тидын годым кажныже ала-мом семынже кутыра, шӱм гыч лекше поро шомакым почешышт колта.
Йырваш тып-тып лие. Мутланымат, шортмат, орва кочыртатымат — нимат ок шокто. Пурак гына кӱреналге тасмала корно мучко кужун шуйналт возын, пуйто шижтарынеже, эреак шарныктынеже: каят, каят тендан эн шерге, эн йомартле еҥ-влакда, каят, можыч, курымешлан... Шокшо велыш чоҥештыше кайык семын, вес ийын толмыштым ида вучо, ида ӱшане. Нуно кайык огытыл.

4%%%%%h2.
Ятманышке имнешке кудал пурыш. Имне ӱмбалне Марина шинча. Вачӱмбалныже письма ден газетым тич шӱшмӧ почтальон сумка. Кече шокшо, чытыдымын пелта. Йӱр шукертсек лийын огыл. Корно пуракан, шудо ӱмбалнат парня кӱжгыт пурак. Пушеҥге-влакат лывыжген шогалыныт. Моткочак йӱр кӱлеш.
Маринан имньыже пӱжалтын, шкежат каньысырештын. Почто лишне огыл, шым меҥге лиеш. Йӱмыжӧ шуэш гынат, тудо нигушан ыш шогал. Урем дене эртен кудале.
Ятман ял — лукан ял. Катман гай. Ик мучашыже кугу, а весыже кӱчык. Садлан докан ялым Ятман-Катман маныт. Кушто илет, йодмылан, Ятманыште маныт гын, а-а, Катманыштет, вашештат да воштылыт. Воштылаш лиеш огыла, сӧралже гына тыште нимат уке. «Катманым» лукыштыжо лӱмдымӧ эҥер йоген эрта. Таляка вӱдыштӧ кечыгут, йӱдвошт комбо, лудо-влак содомлат. Вик манаш гын, кызыт ялыште сурт кайык йӱкым веле колаш лиеш. Ял пуйто кынелташ лийдыме еҥла мален колтен. Эсогыл шоҥго кочамат, изи ньогамат от уж. Чыланат пасушто, идымыште улыт.
Теве Микывыр кугызан мландышке ончышо изирак пӧртшӧ. Ялын ик эн шоҥго айдемыже да мыскарачыже. Эше тынарак илыже ыле. Колен колта гын, путырак жал лиеш. Кӧ мыскарам ышта, воштылта? Мемнан коклаште тыгай айдеме ок лий гын, илышыжат путырак йокроклана. Микывырын койышыштыжат, чурийыштыжат нимогай воштылтыш уке. Манметла, моло айдеме семынак кок йолан, кок кидан, ик вуян, нержат полдыш але лашка гай огыл, пылышыжат иктыже кугу, а весыже изи огыл, но тудым ончал колтет, воштылде от чыте. Кузе але тыгай айдемыже шочеш?
Ила ожнысылак. Радиомат пуртен огыл. Пеш чаҥга, маныт. Ала чын, ала уке, пырысын почшымат пӱчкын, ойлат. Так ойлыштыт докан, омсаш логалын. Микывыр, конешне, пырыс почым пӱчкын огыл. Ондак тиде мыскаралан сырен, а вара шкежат тунем шуын, шыдешкымым чарнен. Пуйто чынак пӱчмыжла чучаш тӱҥалын. Сандене шкежат тиде мыскарам ешараш полша. Пырыс поч нерген йодат гын, тудо вашешта: «Молан тудлан поч? Уто велыс. А теве, ужат, поч деч посна кузе сӧралын коеш. Телым пӧртышкӧ йӱштымат шагал пурта». Шкеже у семын илем, манеш гынат, ужым лӱмыштыжӧ веле ужаш лиеш. Микывыр манат гын, путырак чот сыра. Мо ала тиде лӱм тудлан ок келше? Иктак огыл мо, кеч Микывыр, кеч Никифор Варламович. Микывырже марла утларак йоҥгатан шокта. Кызыт Никифор Варламович мӧҥгыштыжӧ уке. Идымыште. Молотилкыш кылтам пуэда. Эй, шкеж семынак, лаваса, шоҥгылыкшо дене кочан ушыжат рӱдаҥын, витне. Пӧртшымат суралаш монден Адакшым молан суралаш? Эсогыл уремыште пият ок кой. Тудланат, очыни, калык деч ӧрдыжтӧ йокрокын чучеш.
Кок сурт гоч Марков Гришан у пӧртшӧ нарынчын волгалт шинча. Окна наличникыште чия кошкен гына шуын. Колхоз тулык изак-шоляклан у пӧртым чоҥаш полшыш. Кызыт тушто... кузе ойлашыже? — вате манаш гын, вате огыл, оръеҥ манашат йылме ок савырне, Гришан ончыкылык ватыже, манаш моли, Настя ила. Шкетын огыл, а Гришан шольыжо — Васлий дене пырля. Шольыжым ышт нал, сарлан ыш йӧрӧ. Окшак. Изиж годым ломбо вуй гыч камвозын. Ӱмырешлан тыгай лийын кодо, мугыльдик-мугыльдик веле ошкылеш.
Лектын кайымыж годым Гриша Настялан каласен кодыш: «Суртышто оза вате лий, мыйым мариетланак шотло, эреак вучен иле. Иктаж-кӧ манеш-манешым шарен колта гын, Васлий тыйым пыдал налеш, игылташ ок пу».
Ынде кум арня лиеш, Настян шинчаже ок кошко. Утларакше мо тудым тургыжландара? Гриша дене ойырлымо але еҥ суртышто марий деч посна илымыжлан коляна? Икманаш, сӱан деч посна салтак вате лийын кодо. Но Настян шортмыжым кӧ шотыш налеш? Ик еҥын ойгыжо ойго мо? Тӱжем ойго — вот ойго! Икте ӧрыктара: Настя марийжын шольыж дене ик пӧртыштӧ ила. Марина тыге ышта ыле мо? Вес пӧръеҥ дене ик пӧртыштӧ, пуштыт гынат, ок иле ыле. Шольыжо гынат, оҥай огыл. Шке аваж деке лектын каяш ок лий мо?
Теве Оринан суртшо. Озаже семын, пӧртшат ойгырымыла коеш, пуйто ала-мом кӱлешаным йомдаренат, нигузе муын ок керт. Окна шӱлыкын онча. Урем капкам пужымо. Вӧдыржӧ уым ыштынеже ыле, ыш шукто. Тений ятыр тӱҥалме паша шуктыде кодо. Тетла вольыкым кудывечыште шогыкташ ок лий, вигак вӱташке петыраш логалеш.
Ял кыдалне правлений пӧрт. Леведыш ӱмбалне йошкар тисте лойгалтеш. Пӧрт воктене, куэрла коклаште, ӱдыр-рвезе-влакын модмо верышт. Мландым такыртен шындыме, калайла йылгыжеш. Эх, мыняр ял гыч тышке толын погынат ыле! Каче-влак ӱдырым таваленыт, ӱдыр-влак каче чоным йӱлалтеныт. Ынде нигӧ тышке ок погыно докан. Олымбалжат шӱйын пыта, куштымо верыште шӱкшудо поша.
Ял гыч лектын, Марина шӧрмыч кылым идым велышке шупшыльо.
Колхозын идымже ял шеҥгелне, корем воктене. Кӱкшӧ, оҥа леведышан, кӧргыштыжӧ шолдыргышо ожнысо молотилке. Но пашам сай ышта. Тымарте эше тудлан нигӧ ӧпкелен огыл.
Ефим Лукич барабаныш кылтам шӱшкеш, проворын тарванылеш, кылтам пуэдыше Микывыр кочам чыштыра. Ӱдырамаш-влак пырчым пуалтат, мешакыш оптат, орва дене вигак казнашке колтат. Изирак ийготан рвезе-влак арвам иктореш чумырат, шеҥгеке йогышо олымым идым гыч нумал луктыт, каваным ыштат. Нунылан тиде паша модышла веле чучеш. Ончыч авашт идымышкат пуртен огытыл гын, кызыт оза гай улыт, модын-воштыл куржталыт. Южгунам йолташыштым шӱкал колтат да олым дене иквереш шӱдырен луктыт. Вара мыняр йӱк-йӱанже, воштылмашыже лектеш.
— Салам лийже! Пашада ушныжо! — Марина имне ӱмбач кычкырале.
— Ой, почто толын! Марина, могай уверым кондышыч? Каласе вашке!
Ӱдырамаш-влак кычкыральыч, тунамак пашаштым кудалтышт. Куржын тольыч, имньым авырышт, ӱдырым шупшын волтышт, сумкажым руалтышт. Мариналан шӱлалташат эрыкым огыт пу.
— Вашкерак сумкатым ястаре, — вашкыкта Тачана, шкежат вате-влак коклаш шеҥын пура, сумкашке кидым шӱшкеш.
— Чыталтыза... Вӱдым пуыза, кутыренат ом керт, логарем йыклык кошкен, — йодеш Марина.
Вате-влак тыманмеш Мариналан вӱдым конден пуышт, адакат йырже мӱкшла пӱтырналтыч. Ефим Лукич гына ончычсылак тыршен ышта, Микывыр кугызам покта, вашкерак пуалыкта. Кечывалым нуно эре иквереш улыт.
Вий пашаште Микывыр кугыза але эше кожмак. Пытартыш жапыште тудо пуйто вашталтын, рвезештын. Пӧрт воктенже шинчылтмым чарнен да самырыкла веле тарванылеш. Микывыр кочалан нигӧ деч письмам вучаш, а Ефим Лукич гын тугаяк, илышыште тудым нимо ок вургыжтаре.
Паша шогалмым ужынытат, нунат тӧрштен волышт, саҥгаштым ӱштыльыч. Садак чыланат почтальонко йыр пӧрдыт.
Ынде тугай жап толын. Почто деч посна илаш ок лий. Ончыч мӱндыр верыште мо ышталтеш, палаш ок кӱл ыле гын, кызыт мӱндыр вер — шке суртан, шке ялак, тушто родо-тукым, мариет, эргыч. Мӱндыр вер путырак чот лишемын. Шке ялет деч тораште верланыше ялым пырчат ойыраш ок лий. Тудо иктак. Ушыштет мӱндыр гынат, чонетлан пелен улмыла чучеш. Ик шӱм падыраш, ойыраш лийдымын ушалтын.
Почтым, чытен кертде, кажне суртышто вучат. Вучат шӱм вургыж, тургыжланен. Ик письма гыч вес письма марте илат. Тыгай илыш, тыгай жап толын. Чонлан чучеш, пуйто пӱтынь илыш вучымашке эрта. А паша, война — тиде так, омо семын тына конча. Кум лукан серышым кидышке налын, вате-влак ала-мо семын йывыртат. Кагаз ластыкым шупшал колтат, чонышт пелен ишат. Вет тиде письма эн шерге. Тудым марийышт шке кидше дене возен, марийыштын пуш дене ӱпшалтеш. Тыгеже, тудо чонан, ила. Теве письмаже, ончалза, тудын кидше, шке кидше денак кучылтын, ластыкын тодыл колтен. Кызытеш ойгыраш нимолан, ала эше пӧртылеш. Кеч чолак лийже, йолдымо, чонаным гына ужаш ыле. Вара адак, йӧсӧ жапым монден, вычыл-вычыл илат.
Ончыч вате шке лудын лектеш, вара ала-мыняр пачаш ваш-ваш лудыт. Буква-влакым йыген пытарымешке, кагаз туржалтмешке. Письмам огыт кудалте, вет тушто шке мариетын вӱр чӱчалтышыже, падыраш шӱмжӧ. Письмам оҥышко тыштат, тушто сайрак аралалтеш, могыр воктене ок йом, ок нӧрӧ. Вес серыш толмешке мыняр гана лудын лектыт. Почеламут семын шарнаш тӱҥалыт.
— Газетыште мом возат? — Йыванже деч письма укем шижын налмеке, Ефим Лукич йодо.
— Мемнан-влак Смоленск олам коденыт, — шыл пелештыш Марина.
Тетла Ефим Лукич нимом ыш йод, ӱдырамаш-влакын куанымыштым ончен шога. А шканже чучеш, пуйто тудат йӧратыме Йыван эргыж деч письмам налын. Эй, айдемылан куанаш мынярак кӱлеш. Сусыргышо шӱмым еҥ куан денат паремдаш лиеш, маныт.
— Тачана акай, кушталте, — письмам кӱшкӧ нӧлталын, Марина шыргыжал колтыш.
— Айда, пу вашке, могай тушто кушташ, — Тачана сырымыла коеш, а чурийже маке гай чеверген, шинчажат ӱжарала йӱла. Письмам руалтен, ӧрдыжкӧ кораҥе. Ошкылшыжлак письмам почеш, тӱрвыжым тарватыл лудеш.
— Тетла нигӧлан уке мо? — ик вате йодо.
— Ориналан уло, — Марина пытартыш письмам лукто.
— Кушто? Молан нимат от ойло? — Орина чытен кертде кычкырале.
Кум лукан ластыкым варашла руалтыш, тушанак почо. Первый корным гына лудын шуктыш, ала, эше лудын шуктен мо. Тӱрвыжӧ лыбе-лыбе лие, чурийже какаргыш, кидше чытырналт кайыш, да письмажат ӱлыкӧ камвозо. Шинчажлан шыри-вури койо, идым кумыкталте. Кидшым шаралтен, йӧсын магырал колтыш. Шулдырым пӱчмӧ кайыкла тайналте. Йӧра эше Орина шкетыш огыл, пошкудо, йолташ уло. Йырваш палыме чурий. Нуно тыманмеш кидым шуялтышт, Ориналан йӧрлаш ышт пу. Ныжылгын ӧндалын, олымышко шындышт. Икте лыпландара, орлыкан ватын тупшым ниялткала, эҥерла йогышо шинчавӱдшым ӱштылеш, весе вашке вӱдым конда. Кӧ кузе мошта, туге шымата.
Ятман гыч войнаш кайыше первый еҥ колен. Сарын шучко кӱдырчыжӧ нигӧлан палыдыме марий ялышкат шергылте. Кызыт мыняр ӱдырамаш колышо марийже верч шортеш, эше ончыкыжым мыняр йӧсланаш тӱҥалеш. Война кажне суртышко ойгым пуртыш. Вате деч марийым, ава деч эргым, ӱдыр деч качым мӱндыркӧ-мӱндыркӧ, кугу тул коклашке наҥгайыш, ӱдырамаш-влакым салтак ватым ыштыш. Мыняр ӱдырын марлан каяш шонымыжым лугыч кӱрльӧ, мыняр аван икшывыжым тулыкеш кодыш. Тидым шотленат от пытаре. Кызыт, векат, сар деч утлаш верым нигуштат муаш ок лий. Тудо чыла верышке шуын. Оламат, ялымат авалтен, мӱндыр йӱдыштат толаша, пич чодырашкат тудын йӱкшӧ солна. Теве Ориналан шучко уверым кондыш. Вӧдыр мӧҥгыштыжӧ кола гын, тынар йӧсӧ ок лий ыле докан. Палет, кушто кия, шӱгарышкыже миен толат. Пушкыдо рок ӱмбак йӧрлын, чонетым лыпландарет. Шӱмет коҥ лиймешке шортын толат да адак ик жап ласканрак илет. А кызыт мо? Кӧ каласа, кушто тудо кия? Могай мландыште вуйжым йомдарен? Кӧ тудым чиктен пыштен, кӧ тоен? Ала тушман-влак тудын капшымат мыскылен коденыт? Кузе, кунам Вӧдыр колен? Шоҥго Микывырын мыскаражым колыштын, Орина ончыгече пеш воштыльо. Ала тунамак тудын йӧратыме марийже, тудын шергакан Вӧдыржӧ колаш тӧчен маитлалтын, пелашыжын лӱмжым пелешткален, пытартыш гана мотор кавам ончен. Кӧ пала? Кӧ тудын йӱкшым колын? Война колын докан. Снаряд, тулын мӱгырымыжӧ тетла нигӧлан колыктен огыл. А Орина ты жапыште воштылын, утен каен воштылын, ончычсыжлак, Вӧдыр пелен лийме годсыжлак! Ынде Орина ок воштыл. Курым мучко тудын чурийыштыже весела тӱсым ужаш ок перне, кӱрышталтше чоныштыжо неле ойгым нумалаш тӱҥалеш, кӱпчыкышкӧ кочо шинчавӱдым йоктара.
Тиде ойго ик Ориналан веле огыл, пӱтынь ял ватылан кугу ойго. Таче Орина шке марийжым йомдарыш, эрла весылан тыгай ойго толеш. Тудын нелытшым висашат ок лий. Ӱдырамашын пушкыдо вачыжым пызыралынат кертеш. Ятыр вичым чараклен шогалтет тын веле чыташ лиеш. Вате-влак тыгак ыштат: кажнылан пайлен пуат.
Вӧдырлан ватыж деч ойырлен каяш йӧсӧ ыле гынат, веселан койын, Оринам шӱлыкаҥдаш огыл манын, кудыр ӱпшым лӱҥгыктен, пырля мурен, куштен. Немыч кашакым кырен шалатен, илыше пӧртылаш шонен, чот вучаш шӱден. Орвашке шичмыж годым гына шкенжым кучен ыш керт. Ик кидше дене ватыжым ӧндалын, чонеш логалше кочо мурым муралтен колтен.
Чеверын, ачием, чеверын авием,
Чеверын, йӧратыме сай ватем.
Илен толам — мыйын лият,
Колен йомам — шкет кодат.
Вӧдыр тетла ок тол, курымеш тудым ужаш ок верешт. Виян ӧндалмыжым, ныжылге мутшым нигунам-нигунам колаш ок логал. «Шкет кодынам гынат, курымешлан тыйынак лиям, — йӧсын шона Орина. — Тый йӱдшӧ-кечыже чоныштем лият, ушыштем илет. Ой, йӧратыме Вӧдырем, мурет чыныш лектын. Молан тиде мурым мурышыч гын? Вес мурым от пале ыле мо? Ой, шерге марием, молан мыйым кудалтен коденат? Пырля налаш ок лий ыле мо? Лучо мылам колаш ыле... Ой, калтакшат, мӱшкыран улам вет, икшыветым нумалам. Кайымет годым ойлаш тоштын омыл. Возен колтенам ыле. Ача лийшашетым паленат мо, серышемым налын шуктенат мо? Ала палыдеак вес тӱняш каенат?..»
Ефим Лукич молотилкым шогалтыш. Ӱдырамаш-влак Орина йыр чумыргеныт. Уржа кышыл семын оварген, мешакыш оптышо нигӧ уке. Олымымат нигӧ ок нумал. Шеҥгелне оралалт шинчын, молотилке гычат ок лек. Тыге машинам пудырташ лиеш. Вара сапондо дене веле кыре... Да, путырак шучко увер. Маринажат керте. Тыгай уверым кастене каласаш ок лий ыле мо? Эх, тептердыме ӱдыр, шоналтенат от мошто... Ала Марина чын ыштен? Кастене кудышкыжо намиен пуа гын, мо лиеш ыле? «На, Орина еҥгай, письма. Мариет огыл возен, векат, колен». Ала тыгежак ок каласе ыле? Иктаж-кузе вес семынрак? Садак огыл мо. Шкет ӱдырамаш мом ышта ыле? Могай кӱлдымаш пашам ыштен кудалта? А тыште содыки шкет огыл, шукын улыт. Тынар нелыжак ок лий. Лыпландарен кертыт, шокшо мутым муыт. Ӱдырамаш — ӱдырамашак. Уке, Марина чын ыштен. Тӱшка вате деке ошкылмыж годым Смирнов шона.
— Йӧршеш ярныктарышыч, Ефим Лукич, — Никифор Варламович нелын шӱлен шинча. Могыржат вӱд кашка гай лийын, тувыржым пунчалаш лиеш.
— Чыталташет логалеш. Война пытымеке каналтет... Шого, шого, Варламыч, кунам тый вуйым шияш тунемынат?
— Кӧ вуйым шиеш? Мый изиш каналтен ышташ веле манам. Мый мо? Мый чытем, ӱдырамаш-влакым чаманен ойлем.
— Ит чиялте. Полышкалыше лийынат гын, тортам ит чумо. Ужат вет, пӧръеҥ-влакше мынярын кодыныт. Тый да мый. Парня дене шотлаш гынат, утеш кодеш.
Пашам кудалтен кайыше-влак ӱмбак жапше годым Ефим Лукич тыге карал шында, — нойымыштат, ӧрканымыштат ӱштыл колтымыла йомеш ыле. Тудо шкежат пашам чоным пыштен ышташ йӧрата, молымат тыгак туныкта. Колхоз погым шке погыж семын шинчасортала арала. Озанлыкын шала кийыше ӱзгаржым ужеш гын, титакан еҥ кеч коля рожыш пурен кае. Ончыч туран ончалеш, пуйто тыйым шӱтен лектеш, а вара ну тӱҥалеш, ну тӱҥалеш — чонышкетак витара. Мутшо товар тош дене перымыла вуйвичкыжлан йоҥгалтеш. Кызыт тыге каралаш чонжо ок кӱштӧ. Пушкыдемын. Еҥ чоным сусырташ ок лий, сай отыл, такат кажне кечын то иктыным, то весыным сусыртат. А паремдаш путырак чот неле. Кӧ пала, кушто тудын Йыванже коштеш, ачажын сугыньыжым шукта мо? Вет тудо эше самырык, тар шикшымат ӱпшынчашыже ыш логал, винтовкымат ужын огыл, снаряд пудештмымат колын огыл. Ала ачажым намысыш пуртен, мландышке пызнен возын, вуйжымат нӧлталаш лӱдеш? Юмо серлагыже, тиде ынже лий веле.
Ефим Лукич ӱдырамаш-влак деке лишеме, Орина ончылан шогале.
— Орина шешке, тово... ит ойгане. Чонетым утыждене ит турж. Тый шкетын отыл, от йом. Мо лийын гын, лийын. Тӧрлаташ ок лий. Шкендым пеҥгыдын кучо, ойгылан сеҥаш ит пу.
Вара Настям ӱжын лукто да пылышышкыже йышт пелештыш:
— А тый, Настя, Оринам шкетшым ит кодо. Эре пырля лий, малашат тудын деке кошт. Гришат садак пеленет уке...
Ефим Лукич ожнысыж семынак мыскарам ойлынеже ыле, но шоналтышат, тӱрвыжым пурльо. Тыгай мыскаралан жап эртен. Тиде воштылтыш огыл, а мыскылыме, ӱдыр чонышко шӱвалме лиеш. Ынде мыскарамат шоналтен ыштыман, кажне мыскара ок воштылто.
— А тый мом шогет? — Марина ӱмбак кержалте. — Письмам пуэден пытарышыч гын, марш пашашке. Опто мешакышке пырчым.
— Чечас, Ефим Лукич, сумкам гына пыштем, — Марина сумкажым кудашаш пиже.
— Тыйым почтылан колташ ок йӧрӧ. Почтальонкылан пашам ыштен от мошто.
— Молан, Епи кочай? — ӱдыр лӱдын кайыш.
— Молан?.. Тый, тово, ойган уверым гына конденат. Мо, порыжо нимат уке мо? Моло колхоз фронтлан кузе полша? Мемнан-влак кузерак немычым лочкат?
— «Марий коммуна» газетыште салтак вате-влакын письмаштым печатлыме. «Ӱдырамаш-влак, тракторыш, комбайныш шичса!» маналтеш. Лудаш мо?
— Эше йодеш вет... Тышечак тӱҥалам ыле. Лудын пу-ян вашкерак. Тый, тово, чотрак... Чылан колышт.
— Умылышым, Епи кочай, — йочала йывыртен, Марина сумкаж гыч газетым луктын шаралтыш».
— Колыштса. Мом огыда умыло — йодса.
Тудо яра вочко ӱмбак кӱзен шогале, йӱкын лудаш тӱҥале:
— «Пагалыме ӱдырамаш-влак! Мемнан марийна ден изана Йошкар Армийыште улыт, фашист тӱшка деч элнам аралат. Ме нуным алмаштена, пашам кум еҥ олмеш ыштена, тушманым кырен шалаташ полшена. Трактор рульым, комбайн штурвалым пеҥгыдын кучен, сарыш кайыше пӧръеҥ тракторист-влакым вашталтена, планым эртарен темаш мутым пуэна! Тидыже сеҥымашым вашкерак лишемдаш мемнан полышна лиеш!
Ӱдыр ден вате-влак! Колхоз техникым лӱдде тунемза, вашкерак пален налза. Сарыш кайыше-влакын машинаштым яра ида шогыкто. Нуно фронтышто героизмым ончыктат гын, ме, марий ӱдырамаш-влак, паша фронтышто, тылыште...»
— Тышечынак тӱҥалам ыле, — Маринан лудын кошартымекше, Ефим Лукич шке мутшым ушештарыш. — Молан техникым арам шогыкташ? Колхозыштына пӧръеҥ уке гын, нуным вате-влак алмаштеныт. Тыге огыл мо?
— Чын. Тыгак, тыгак, — Тачана мутым лукто. — Чыла раш. Трактор дене пашажат вашкерак кая вет.
— Тыгакше тыгак, а шоналташ кӱлеш, — манеш Ефим Лукич. — Кажне ватым тракторыш от шынде. Икте кертеш, весын вийже ок шуто. Кумшын, тово, ушыжо ок сите — машинам палаш кӱлеш, умылаш... А теве тый, Тачана, лачак келшен толат.
Колхоз вуйлатыше пӧръеҥ гай таза кап-кылан Тачанам туран ончал колтышат, урзышкыжо кокыралтыш:
— Йӧра, тидым сайынак шоналташ кӱлеш. Эше мом газетыште возат, Марина?
— Ятыр колхозышто Йошкар Армийын боецше-влаклан пӧлекым погаш тӱҥалыныт.
— Могай-тугай пӧлекым?
— Тугайымак... Нершовычым, тамакым, пижым, чулкам... Шагал мо тушто, ала-могай пӧлекымат ямдылаш лиеш. Вашке теле толеш вет.
— Ну, тиде ӱдырамаш паша, — Ефим Лукич кидым лупшале. — Мый тыгай сомылым ыштылаш ом ярсе. Теве те, ӱдыр-влак, кертыда. Колтыза тӱрлеман носовикым, тамак мешакым, ну... эше иктаж-могай тугайым. Ваштарешда письма толеш. Тыге качан лийыда...
Ӱдырамаш-влак дене мутланен, Ефим Лукич иктым гына шонен: иктаж-кузе да лыпландараш нуным, Оринам, кеч жаплан да ойгыштым мондыкташ. Эше вуйыштыжо вес шонымаш пӧрдеш: «Кӧм таче олашке колташ?»
Шийме пырчым клатыш огыт опто, тунамак олашке наҥгаят. Йошкар-Ола мӱндыржак огыл, кечыште мӧҥгеш-оньыш савырнаш лиеш. Вич ватым колтыман, кажне кум орвалан икте гыч. Таче Оринам колташ ок логал. Кӧ алмашта? Тыштат еҥ ок сите, киндымат казналан пуыман, фронтлан кӱлеш.. Кушто еҥым муаш? Икшывым от колто вет. Айда тыште изи сомыллан йӧрат, кертмышт семын полышкалат. Мӧҥгыштак, кугыеҥ шинчаончылнак улыт. А мӱндыр корнышко кузе луктын колтет? Корнышто мален колтат тын, мешакымат йомдарат, шкештат кумыкталт кертыт. Кинде вет!
Колхоз вуйлатыше йырваш шерген ончале.
— Марина, тол-ян!
— Мом каласынет, Епи кочай?
— Олашке каяшет верештеш. Орина олмеш.
— Йӧра, каем, — Марина вуйым ок шупш, вигак келша.
Ефим Лукич Орина деке лишеме.
— Орина шешкым, таче каналте. Олмешет Маринам колтена.
— Мый шке каем, — Орина пелештыш, путырак нойышо еҥла олым ора гыч кынеле.
— Шешке, мӧҥгышкет кае, каналте.
— Каем манынам гын, каем! Ноен омыл, — Орина сӱмсырын мане, ӱпшым тӧрлатыш, шинча лукшым ӱштыльӧ да орва деке ошкыльо.
Ефим Лукич кидым гына шаралтен кодо.


А идым шеҥгелне, олымым чумырымаште, йоча-влакын юарлымышт утыр шокташ тӱҥале. Ончыч нуно, умшам карен, пылышым шогалтен, Маринан письма ден газетым пуэдымыжым, Оринан йӧсланымыжым, Ефим Лукичын лыпландарымыжым шып, ӧрын ончен, колышт шогышт. Вара, кугыеҥ-влаклан мешаяш огыл манын, поче-поче ювыге идым шеҥгек чумыргеныт, шкеныштын тӱҥ сомылыштым ышташ пижыныт. Йоча йочак вет, тудлан модаш лийже.
Ӱдырамаш-влак лыпланыме гай лийычат, кенета Ошйол нинын утен каен, кокырен-кокырен оптымыжым кольыч.
— Мом тушто толашат? Ушышт каен мо? — Ефим Лукич йодо. — Марина, мий, ончал тол.
Изиш лиймек, Марина куржын тольо.
— Мо лийын? — колхоз вуйлатыше сырен йодо.
— Ой, чытыза, шӱлалташ эрыкым пуыза, — Марина ойлаш тӧча, уэш воштыл колта. — Шке миен ончалза, мом нуно ыштылыт. Ой, чонем, чылт ия виса толашат. Пеш мастар улыт.
Ефим Лукич миен ончале да шыргыжалде ыш чыте. Ӱдырамаш-влакат верышт гыч тарванышт, лишкырак тольыч.
— Ну, шадыртан-влак, кертыт. Кузе эше шонен муыныт?
А йоча-влак теве мом ыштеныт. Олымым керем дене кылдыштын, айдемым ыштен шогалтеныт. Йолжат, кидшат, вуйжат уло. Икшыве-влак, шке семынышт шонен, ала-могай палыме еҥым ыштынешт улмаш, но толкышт ситен огыл. Чурий лектын отыл. Нер йымакыже шем ӧрыш олмеш лавырам гына тушкен шынденыт. Адакше шем ӧрышан еҥ шуко уло. Садлан, тиде айдемым чыланат палышт манын, оҥышкыжо ик мутым возен сакеныт: Гитлер. Ала-кӧ рожын тувырым, кемым чиктен, картузым упшалтен. Гитлер, ик кидшым нӧлталын, мушкындым ончыкта, умшаже почмо, чурийже шучкын коеш.
йоча-влакын мыскарашт вате-влакым воштылмашке шуктен гын, Ошйоллан тыгай мыскара пырчат ыш келше: трук ала-могай палыдыме шучко еҥ лектын шогалын. Ошйол йот еҥлан путырак чот сырен. Ончыч умбачын оптен шогыш, пӱйжым шырен, Гитлер ӱмбаке тӧрштыльӧ. Кудал мия, почшым ишен, мӧҥгеш савырна, йырже пӧрдеш, йымен возеш, кокырен колтымешке опта.
Пий сырымым ончен, чыланат весела лийыч. А йоча-влак Максин пийжым утыр шыдештарат, узуклат.
— На, на, сюк, сюк.
— Ам ыште.
— Вуйжым пурл.
Озажым колыштын, йоча-влак деч полышым шижын, пий кенета лӱддымӧ лие. Кудал мийыш да Гитлер ӱмбак тӧрштыш. Вуйжым ойырыш, умбаке шупшын кудале. Уэш пӧртыльӧ, йолым, капым пурын пытарыш. Картуз ден тувырымат шӱкшакыш савырыш. Гитлер деч нимо ыш код. Пий ялт нойыш. Нелын шӱлен, Гитлерын вуйышкыжо лишеме да шеҥгел йолжым нӧлтале.
— Ай, пийжат, могай ушан! Пий огыл — мудреч! Пала, кӧ тудын тушманже, — Микывыр коча вуйжым куанен рӱза.
— Вате-влак, сита. Воштылынна, каналтышна. Айста пашанам шуена, — Ефим Лукич мане.

5%%%%%h2.
— Ефим Лукич, трактор пудырген! — Настя куржын толят, шӱлешт-шӱлешт пелештыш. Шкеже чуч гына ок шорт, чурийыштыже, йошкаргыше шинчаштыже кугу ойго... Тудо Гришин тошто кемжым, ӱй дене лапаялтше пинчакшым чиенат, трактористла огыл, мӧчӧрла веле коеш.
— Кузе шаланен? Молан?! — колхоз вуйлатыше тунамак йӱкым кугемдыш.
— Ом пале. Ала-молан ок заводитлалт.
— Ок заводитлалт... Мый тылат ончыктем, кузе ок заводитлалт. Мотор капиталке гыч веле толын, а тый, тово, тыге кутыркалет... Кеч чуриетым ӱштыл, монча ияла веле коят. Кайышна вашкерак!
Тудо кӱсенже гыч нершовычым лукто да Настян лавыран оҥылашыжым, шӱргыжым писын-писын ӱштыльӧ, пуракан пасу корно дене трактор веке вашке ошкыл колтышт.
— Тиде аҥаште кок йыр савырнашем гына кодын ыле. Ыш лий, шогале. Тӱрвынчӧ, тӱрвынчӧ да шогале, — Настя кутыра, Ефим Лукичын воктенже тавадаҥ ошкылаш тӧча. Чурийжым лавыран кидше дене ӱштыл-ӱштыл колта, утыр веле амырга. — Ачалынем ыле — ом мошто. Ручкымат пӱтыраш тӧчышым — путырак пеҥгыде.
— Йӧра, йӧра, ошкыл. Теве ончалына, — Ефим Лукич кутыра, Настя ӱмбак ик ганат огеш ончал.
Тӱредаш але лыҥак уло. Неле вуян шушо уржа мландышке кечалтын, огешат лӱҥгалт. Ик аҥаште гына катыкемын, Настян манмыжла, кок-кум гана савырнаш кодын. Тушто косилке дене корнын-корнын тӱред оптымо. Вате-влак кылтам пидыт, орвашке оптат. Рвезе-влак имне дене шупшыктат. Тӧр оптен кӱзат, пошлык дене пидын шындатат, идымыш наҥгаят. Вес аҥаште, ош тамгала палдырнен, сорла дене тӱредыт. Суслам шогалтат. Кормыж тич уржам поген, вуж-ж лупшалтарен пыштат, вес кормыжым тӱредыт. Сорла шырт-шырт веле шокта. Ӱдырамаш-влак чот тыршат гынат, пӧръеҥ деч посна паша пешак ок воране.
«Игече сай шогыжо, йӱр веле ынже тол. Почкаш тӱҥалеш гын, паша томам лиеш. Теве эллан киндым тӱлен шуктенат, чыланат тӱредаш лектына. Изижге-кугужге сорлам кучена. Каванлен оптена да телыгоч шийына», — Ефим Лукич шолен ошкылеш.
Ваштарешышт кылта орва толеш. Воз ӱмбалне, кавашке ончен, иктаж шым ияш рвезе шинча, тӱҥалтышдыме-кошартыдыме кужу мурыжым шергылтара. Семжат икте, шомакшымат умылаш ок лий, эртак ой-ей да ой-ей шокта. Ачажын мелна гай йыргешке картузшо чурийжымат, нержымат петырен, а тӧрлаташ жап уке. Садлан докан Ефим Лукичлан туге чучо, пуйто рвезе ончыко огыл, а кавашке кӱта. Рвезын пуракаҥ пытыше, шелышталтше, шемалге чара йолжо ӱлыкӧ кечалтын.
— Могай тиде шаргенче кая? — колхоз вуйлатыше имньым шогалтыш.
— Мый мо? Макси улам, — рвезе картуз нерым нӧлтале да йыргешке арава шӱргыжым, кандывуй тӱсан шинчажым ончыктыш. — Макси улам, кочай, — ешарыш да Настя веке вуйжым савалтыш.
— Шыч пале мо, Ефим Лукич! — Настя ӧрын кайыш. — Тиде мыйын шольым.
— Ах, ия икшыве! Чынак пален омыл. Камвозеш вет, пылышыжым кӱраш кӱлеш, — Ефим Лукич воштылале.
— Пурен ом кай, ит лӱд, кочай.
— Ну, муро, муро! Палет, кушко каяш?
— Кузе ом пале? Пале-ем, — улазе шуйдарен кычкырале, сапым шупшыльо: — Но-о!
Колхоз вуйлатыше эртен кайыше имне возым ятыр жап ончен шогышат, пелештыш:
— Могай калык! Икшыве-влакнаже могай! Эше мемнамак сеҥынешт, лиеш...
Нуно корно гыч кораҥыч, коремым вончышт. Аҥа лукышто шогышо трактор деке лишемыч. Туштак, шарен пыштыме мыжер ӱмбалне, Настян полышкалышыже нерен шинчылтеш. Путырак самырык рвезе, но Макси деч кугурак. Йол йӱкым колын, тудо писын кынел шогале, йолаш эҥырашыжым почкалтыш.
— Кузерак вара илет-шӱлет, уныкам? — саламлыме олмеш Ефим Лукич йодо.
— А мо, илена, апшат пош гай шӱлена. Трактор гына ала-мо лийын. Ок колышт, ӱскырт, — рвезе лӱдде вашештышат, нержым шупшыльо. — Ала у тракторым пуэт ыле, Лукич? Теве Тачанан у, меже мо...
— Но, но! — колхоз вуйлатыше вашештыш. — Кушто мый эре уым муам? Тачананат тыгаяк, кудалыштеш.
Ефим Лукич трактор йыр савырныш, ала-молан ик орвам чумале, весым, моторым ончале, Настя деч инструментым йодо. Ӱдырын сравочым кычалмыж тодым Ефим Лукич трактор саҥгам ниялткалыш, вара кутыраш тӱҥале.
— Тыят шоҥгемынат, шӱмбел йолташем, вий-куатет пытен. Коктынат ме шоҥгемынна. Шотло, первый ийлаште пӱтынь колхоз тыйын вачӱмбалнет шинчен. Мом ыштена ыле тый дечет посна? Ятыр жаплан первый да ик полышкалышына гына лийынат. Виет шута гын, ала ончыкыжымат полшет ыле? Чыталте, а? Тылатат, жап шумек, каналташ пуэна. Теве изиш амалемат, адакат куржын колтет вет, а?.. Настя, чыным ойлем мо, уке?
Тиде тракторым, колхозым организоватлымеке, Ефим Лукич МТС гыч шке кондыш, виктараш еҥым туныктыш. Ятманышке трактор мӱгырен пуренат, изижге-кугужге ончаш лектыныт. Шоҥго кува-влак, лӱдын, оҥыштым ыресленыт. Могай тыгай кӱртньӧ имне кудалеш, шоненыт. Юмашне-пӱршашне... Могай саман толын! А Микывыр туштак умылтарен:
— Кӧргыштыжӧ кужу почан шем ия шинча. Садет орвам пӧрдыкта, — манын. — Колыда, кузе шучкын мӱгыра. Ноен докан. Тыланда сырен.
Шоҥго-влак шеҥгек чакненыт.
А Смирнов кӱшнӧ шинчылтын, тракторым виктарен. Шкеже тегыт гай шемемын, ияла веле коеш, но весела, шыргыжеш.
Сарвай корем гоч вончымо годым кӱвар ыш чыте, пудыргыш, трактор кок йола шогале.
— Ынде кертда, молан кӱварым ачален огыдал? — тӧрштен волен, Ефим Лукич мушкындыжым южышто пӧрдыктылын, бригадир-влакым вурсен.
— Кӧ тудын нелытшым пален? — бригадир-влак умбачын вашештеныт.
— Мом ыштена?
— Ала имне дене... — Микывыр каҥашым пуаш тӧчен.
— Умшат важык гынат, мутет чын. Кызытак чыла имньым кондыза.
Колхозын имньыже луктын ыш керт, ӱшкыжымат кычкаш логале.
— Ужыда, ият могай патыр. Эше ынеж лек, — Микывыр туштат шоҥго кува-влакым лӱдыктылын. Ефим Лукичлан тудым поктен колташ верештын.
Трактор мӱгыралынат, лӱдшӧ имне ден ӱшкыж-влак, керемым кӱрыштын, кудал колтеныт. Йӧра эше керемже кӱрлын, тракторжымат ала-кушко шӱдырен наҥгаят ыле.
Ефим Лукич эн чот ыреслыше Тарлян пакчажым нигӧн деч ончыч курал пуыш. Тулык ӱдырамашын мландыжым тыманмеш савырен оптышат, Тарля куанымыж дене Ефим Лукичым изиш гына еҥ ончылнак ыш шупшал. Шупшалешат ыле докан, Епин ватыже туштак шоген.
Тиде трактор озанлыклан кугу полышым пуыш. Вик ойлаш гын, колхозым йол ӱмбаке шогалтен, калыкшымат у илыш дене илаш ӱжын. Трактор пенсийыш лектеш гынат, лӱмжӧ кодеш. Колхоз «Трактор» лӱмым нумалеш...
Колхоз вуйлатыше кае марте пасушто лие. Настям туныктыш, шкежат ик йыр савырныш, косилке дене тӧрын-тӧрын тӱред оптыш, тракторымат мокталтыш, пасум ончен кошто. Мӱшкыр шужымым ыш шиж.
Пычкемышалтмек гына ялышке миен лекте. Ик пӧртыштат тул ок кой. Марий кеҥежым тул дене шинчаш ок йӧрате.
Йырваш шып. Южышт, ноен толын, вик малаш возыныт, а весышт пашаш каеныт.
Ефим Лукич правлений ончылно икмагал шогылтат, мӧҥгыжӧ гына каяш тарванен ыле, пычкемышыште йол йӱкым кольо.
— Кӧн эше тыгай жапыште омыжо ок шу? — Ефим Лукич йодо.
— Тиде мый, Марина, — ӱдыр аптыранен вашештыш.
— Лишкырак тол, молан шогалынат? Ом пурл вет.
Марина вуйжым кумык ыштыш, тоштын-тоштде лишеме.
— Кушко тыге?
— Так... яндар южым шӱлалташ лектым.
— Знамо, кузе шӱлалташ огыл. Сергеет толыныс... Модмашке чай? Малем ыле, эрла эр кынелтем.
Вожылмыж дене Маринан шӱртыжат ырен кайыш. Йӧра эше пычкемыш, ок кой. Сергей фронтыш ынеж кае гын, тудо титакан мо? Ынде еҥ деч вожыл кошт.
Келшеныт нуно, тидым чылан палат. Но Сергейын могай улмыжым пален налмек, Марина тунамак йӱкшен. Иктаҥаш-влак чыланат фронтышто улыт, а тудо военкоматеш писарьлан кодын. Кече кодыде манме гаяк мӧҥгыжӧ коштеш, пуйто тудлан нимогай сар уке. Тыгай таҥ дене кунам вожылмашке от пуро? Но ӱдырын вожыл коштмыжым огыт пале, садланак ялысе калык тудым Сергей Киселёвын таҥжылан шотла.
Ефим Лукич умылыш: ӱдырлан такат куштылго отыл, садлан шомакым вес йогыныш кусарыш:
— Мый вет тыйым молан шогалтышым, ӱдырем? Мыйын сомыл огыл, маньым гынат, вуй гыч ок лек, эре шонен коштам боец-влаклан ыштыме пӧлек нергенет. Мыланна тиде сомылымат шукташ кӱлеш. Меже мо, моло деч почеш шӱдырнена мо? Только мый тыге шонем: нершовыч ден тамак — тиде моткоч шагал. Ала-мом весым шонен лукман, кӱлешанракым. Вашке теве теле шуэш, а салтак-влаклан, шкат палем, шокшо вургем кӱлеш: портышкем, упш, ужга. Шоналтена мо, а? Калык дене кутырен налына. Мый тӱҥалам, а тый полшо. Тый вет кутыренже моштет, палем. Умылышыч, Марина?
— Умылышым, Ефим Лукич.
— Вот йӧра, вот сай! — колхоз вуйлатыше ӱдырын вачыжым порын вӱчкалтыш. — А ынде курж, кушко кайынет ыле. Мый эше фермыш ончалам.

6%%%%%h2.
Ой, кеҥеж йӱдшӧ могай кӱчык вет. Агытан муралтен колтыш, эр ӱжара волгалташат тӱҥалеш. Самырык-влаклан тидат сита. Кастене паша гыч толын, модмашке лекде кӧ турка? Рвезе тодым ноет мо?
Ӱдыр-каче-влак кеҥежым клубышко огыт погыно. Тавалтен колтет, пурак тувраш марте нӧлталтеш, шӱлашат каньысыр. Садлан клуб шеҥгел куэрлашке чумыргат. Жапше годым тиде ладыра куэр ӱдыр-рвезе-влакын чон почын йӧратен кутырымыштым ятыр колышто, шуко ӱдырын нигӧлан каласаш лийдыме шомакшым пала, ӱдыр ден качын вашлиймыштын, ойырлымыштын, кузе мужыраҥмыштын ужшо-колшыжо, манметла, путлышыжо лийын.
Ынде куэрлаште ӧндалалтше, вычыл-вычыл мутланыше мужырым от уж, шудымат тошкышо уке, кӱчык жапыште тудо путырак чот атыланен шогалын, но куанышаш олмеш, кужу солыкшым ала-молан шӱлыкын лӱҥгыкта.
Пычкемыште, вондер коклаште, латныл-латвич ияшрак рвезе-влак куржталыт. Кечывалым пашаште ноен темын огытылат, вий-куатыштым малаш вочмо деч ончыч тыште луштарат. Ӱдыр-влак деке нунын лорген воштылмышт, дӱп-дӱп-дӱп куржын колтымышт шокта. Мом ыштет, вашке нунынат вӱрышт левын модаш тӱҥалеш. Но шке таҥаш ӱдырышт, ача-ава шӱдымӧ сомылым шуктен, шукертак малаш возыныт, а нинышт, капеш шушо ӱдыр-влак, нуным шкешт деке огыт ушо. «Кайыза тышеч! Мом мемнан почеш коштыда? Шаргенче-шамыч...» — манын, поктен колтат. Вот и куржталыт, толашат шке семынышт кыдалаш-шамыч: нунылан войнала модмо жап эртен, а пӧръеҥ илышым пален налаш але эр.
Кужу теҥгылыште ӱдыр-влак йыгыре шинчат, шергаш дене модыт. Воштыл колтымо, весела йӱк ок шокто, шергашым кид пыч кидыш, йокрокын пуэдат, пуйто келшыдыме пашам ыштат. Жап эртымым гына вучат. Пеленет шӱмбел таҥет уке, чонет коршта гын, могай модыш куандарен кертеш? Ӱдыр-влак кызыт ончычсым шарналтен веле тышке погынат, куанаш, чоным кандараш огыл.
Шергаш дене модмым чарнышт. Шып шинчат, кажне шке шонымыжым шона. Кидышт пулвуйышто кия, неле, нойышо, коштыраҥше, пуйто ӱдыр кид огыл, а шуко йӱштым-шокшым чытыше ӱдырамашын. Йокрокым поктен колташ шонен, ик ӱдыр ломбо лышташым кӱрлын нале, тӱрвышкыжӧ тушкалтышат, кужу мурым лӱҥгалтыш. йӱкшӧ туге ойган йоҥгалте, йолташыже-влак тунамак чарышт:
— Ит урмыж, тый дечет поснат шортмо шуэш!
Кенета пале лие: ӱдыр-влак коклаште ик рвезе уло. Нунын таҥашак. Сергей Киселев. Манметла, ия пурымо деч. Эх, ман, илышат, сар деч ончыч тыге ыле мо? Тыге лиеш манын, шоналтын мо? Кресолаже, Томшарже, Ашламашыже, Яшмакше — чыла велым погынен толыныт, Ятман ӱдыр-влакым таваленыт. Ӱдыр чылалан сита, мотор деч мотор уло. Мом ыштет, эше моторрак кӱлеш. Умша тамлым йӧрата, маныт, шинча — моторым.
Каче-влак шке гармоньышт дене толыт ыле. Ончыч икте шокталта, шке ялжын оҥгыр йӱкшым луктеш, вара вес ялын качыже шке семынже пералта, кумшо... А ӱдыр-влак шоктымо гыч паленыт, могай ял каче-влак толыт. Вет чылалан пале: икгай гармонят, икгай гармонистат тӱняште уке. Кажне шокта шке семынже. Колеш Ятман ӱдыр гармонь йӱкым, куанен, чеверген кая, семынже шоналта: «Мыйын толеш».
А ӱдыр-влаклан мо, тидак веле кӱлеш. Пӱжалтмешке, чон канымешке тават, каче шинчам йӱлалтат, яндар йӱкышт дене пӱтынь ялым шергылтарат. Шоҥго-влакат помыжалтыт, пычкемышыш ончен кият, самырык жапыштым шарналтат. Илалше марий чытен ок керт, кынелеш. Шургышо-влакым вурсымо олмеш шкат куштымашке ушна. А ватыже вуча-вучат, марийжын кышажым тошкен толеш, кидше гыч кучен, уэш шокшо верышке наҥгая.
Эр велеш модмаш утыр талышна. Гармоньым шоктен, ял ден ял ваштареш лектеш, паша годымсыла таҥасаш тӱҥалыт: кӧн гармонь йӱкшӧ яндаррак, писырак, кӧ кушталта виянрак, кӧ тавалта чотрак. Южгунам модмаште иктаж чеверрак чуриян але яндаррак йӱкан ӱдыр верч, шоналтен шуктыде, ваш-ваш йырымат лиеден, но кужун, чотак сырен огытыл. Вашке сӧрасеныт. Вет Ятман качынат вес ялыште таҥже уло.
Тыге эр марте куштен-мурен эртареныт. Ӱжара волгалтмек, вигак пашашке вашкеныт. Малаш жап кодын огыл.
Ынде тиде шӧртньӧ жапет эртен кайыш.
...Кенета шып шинчылтше ӱдыр-влак верышт гыч тарванышт, вуйыштым нӧлтальыч: ял мучаште гармонь йӱк шергылте. Ончыч эркын, лӱдын, вожылалын, вара писынрак, чолганрак, виянрак. Тачана докан. Тудо огыл гын, кӧ эше? Молан Гриша тудлан гармоньым кодыш? Чоным когарташ шеле вет йӧра.
— Пӧръеҥ пачаш Тачушна толеш, — ала-кудыжо пелештышат, ӱдыр-влак воштыл колтышт.
— Тый шканже тыге ойло, — каҥашым пуа Марина.
— Уто ӧрдыжлуэм уке.
Пӧръеҥ пачаш... Кӧ шинча, молан тыгай лӱмедышым пуэныт. Могай тудо пӧръеҥ пачаш? Моло ӱдырамаш гаяк. Кап-кылже да койыш-шоктышыжо гына пӧръеҥын гай. Кумда туп-вачан, неле могыран, кӱжгӧ оҥ йӱк дене кутыра. Ошкылеш пӧръеҥ семын, ӱдырамашла лыжган огыл, ала-кузе тӧргымлен. Пӧртыштӧ шып коштын ок мошто. Тошкалеш гын, пӧрт кӱвар кочыртата. Кӱмыж-совлам мушкаш тӱҥалеш, иктаж-мом да садак шалата. Но колхоз пашаште тудым нигӧ дене от вашталте. Кум еҥ олмеш толаша. Чодырашке пулан коштеш, пырчан орвам лавыра гыч шупшын луктеш, элеваторышто мешакым пыстылла кышка. Арам огыл киндым наҥгаяш Ефим Лукич чӱчкыдын тудым колта. Ялыште пӧръеҥ гай виян ӱдырамаш Тачушак веле. Ала-могай тукым гыч лектын? Ачажат, аважат тыгай огытыл ыле. А вот ӱдырышт йӧршеш вес айдеме лийын. Ялыште тыге ойлат: «Кочажым покта».
Тачана онар гаяк патыр. Шагал огыл пӧръеҥым модын кучедалмаште сеҥен. Йӧрал шуа гын, ала кидетым, ала йолетым туга, ой манынат от шукто. Пӧръеҥ-влак эре сеҥалтыныт. Гриша гына тӧр шоген. Садлан Тачана моло пӧръеҥым Гриша ончылно эртак мыскыла ыле.
— Вот пӧръеҥ дык пӧръеҥ. Ӧндал шында гын, ӧрдыжлум туга, шонет. А те мо? Тьфу. Артамда чывыланат ок сите... Гриша, мыйым марлан нал. Молан тылат Настя кӱлеш? Ужат, могай туйо тудо. А мый тыйым кидыштем нумалышташ тӱҥалам, — Тачана воштылын.
— Э-э, уке. Настям тый денат ом вашталте, — Гриша ваштарешыже тура ойлен.
Тачана воштылашыже воштылын, да Гришан верч чонжо ятыр жап йӱлен коштын. Тудо Настя ден Гриша коклаш пурен огыл, кок чонын ушнымыштым ыш пужо, но, нунын пиалыштым ончен, кӧранен илыш. Садлан, очыни, шке ялыштыжат, молыштат Тачаналан ик качат ыш лек, коло индеш ияш марте йомшо кырлӱк турняла шкет кошто. Ӱдыр-влак тудым йӧратен огытыл, а каче-влак гын, Тачанан туп-вачыжым ончалын, вашкерак кораҥ каяш тыршеныт.
Ӱдыр-влак тиде лудыш мурым ала Тачана гай ӱдырамаш нергенак шонен луктыныт?
Прошмалыме тувыржым
Тувырланат огыт шотло.
Кайыдыме ӱдыржым
Ӱдырланат огыт шотло.
Ӱдырамаш пӧръеҥ дене илен ончен огыл гын, варажым тудын чонышто тыгай илышлан вер ок лий. Южгунам гына, пушкыдо тӧшакыште шкет кийымыж годым, Тачанан чонжым ала-можо чывыштен колтен, ушыжо лугалтын, мече гай чымалтше могыржым ниялтен, Гриша дене модын кучедалмышт годым тудын ӧндалмыжым шарналтен да, кугун шӱлалтен, пычкемыш туврашыш ончен, эр марте мален кертын отыл. Тыгай жапыште Гриша окнам пералта гын, Тачана кузе ваштарешыже куржын лектеш, кидышкыже налын, азала нумал пурта, эр марте тудым шымата ыле.
Эр кече нӧлталтеш. Чыр омым ыштен, Тачана теҥгечысе гаяк патыр кынелеш, пуйто йӱдвошт колышыла омо деч посна мален. Эр кече дене у паша тӱҥалеш, у паша коклаште йӱдымсӧ шонкалымет ушешат ок воч. Адакшым молан пӧръеҥ нерген шонкалаш, кунам тудо шке кум марийым алмаштен кертеш? Пашам ыштен ок мошто мо? Пеш мошта. Теве пӧртым шке леведе, пӧртӧнчылым ачалыш, шыл шӱрым шолтынеже гын, чывым руал пурта. Нигӧм сӧрвалаш ок кӱл. Чыла ыштен мошта, ӱдырамаш пашалан гына пижаш ӧркана.
Тений шошым Тачаналанат пиал мелын савырныш. Шоныдымо, вучыдымо пиал. Купрашкан ял гыч Ведатым вашлие. Шкеж гаяк таза марий. Келшышт. Тачана Ведатым марийлыкеш пуртыш. Пеш сайын илыш. Вычыл-вычыл. Марийжылан мом пукшышашым, мом йӱктышашым ыш пале. Ава шке икшывыжым тыге ок ончо докан, кузе Тачана — марийжым. Самырык вате кече гай шыргыж кошто, ломбо семын пелед шогале, шыжымсе олмала чевергыш. Кушко кая, кӧ дене кутыра, йылмыштыже Ведат гына. Пӧръеҥ пачаш Тачуш манын, кӧ ынде ойлен кертын? Тиде лӱмедыш мондалтын.
Ынде Тачана адак шкет кодо. Кече пыл шеҥгек йомо, ломбо пеледыш лывыжгыш, туто олма, укш гыч кӱрлын, мландышке пӧрдын волыш. Моло ӱдырамаш семынак, Тачанат салтак вате лийын кодо. Тунамак ӱдыр-влак Тачушын тошто лӱмедышыжым шарналтышт. Но моло вате семын, Тачана ок ойгыро. «Ведат гай тале марийым немыч сеҥен кертеш мо? Садак пӧртылеш, шкетемым шуэн ок кодо», — шона тудо...
Тачана гармоньым шоктен лишемеш, а ӱдыр-влаклан туге чучеш, пуйто гармонь отыл, а шӱм-кылым, кумылым авалтен нӧлталше илыш шке толеш. Гармонист воктечын, шеҥгечынже — тудым йыр авырен — каче-влак ошкылыт. Чыланат чаплын чиеныт: кемыштым воштончыш семын йылгыжтарыме, костюмышт шеме, тувырышт ошо, картуз йымач кудыр ӱпышт лектын кечалтын. Картузыштат вет вуйыштышт кузе шинча! Копшын, озашт семынак. Кугу мардеж огыл, а шке пуал колтет — тунамак пыжалт лектын возеш... Тыге шоналтен, пычкемыште каче-влакын чурийыштымат ужаш лиеш.
Ӱдыр-влак шошым вучен шуктышо пӧрткайыкла иканаште вычымалтен колтышт, кидыштым шаралтышт, гармонь йӱк велыш ончальыч.
Тачана шкетынак толын шогале гынат, ӱдыр-влакын кумылышт ыш шапалге, гармоньчым качыштым вашлийме семынак вашлийыч, йыр авырен нальыч, путырак чот вучышо еҥла йырымлаш тӱҥальыч:
— Тачана толын! Тачана толын!
— Шич тышке!
— Йӧра, кеч тыйже мемнам от мондо!
— Тачуш, ме тыйым моткоч-моткоч йӧратена...
— Ида шӱраҥышт, кораҥза! Такат шинчам, — Тачана сырымыла койын пелешта, но чоныштыжо пырчат шыде уке. — Мый моло гармонист семын ом сӧрвалтарыкте.
— Тачана, шокталте иктаж-могай мурым, — йыгыре шичмек, Марина тудлан манеш.
— Эй, йомшо пача-влак! Качыда лийме годым илен ышда мошто. Ынде тораште, да ойгырен шинчеда... — Тачана койдарымыла пелешта.
— Кунам от ойгыро? Кечыгут пашам ыштет, ыштет, а пиалже кушто? — колянен вашешта лапка, тӧпката капкылан Ольга. Мотор огыл, да рвезе-влак тудын ӱмбакыже огытат ончал ыле.
— Кызыт тидын нерген шоныман мо? Мыланна чылалан пиалым ик семынак пайлен пуэныт, нигӧм ӧрдыжеш коден огытыл — чыланат салтак вате лийынна. Мемнан пиална фронтышто... Теве мыят вашке каем.
— Кушко? — ӱдыр-влак иканаште йодыч.
— Сарыш... Кушко эше. Фашист-влакым кыраш. Ала тушто Ведатемат ужам, — марийже лӱмым пелештышат, Тачана шоктымымат чарныш.
— Ӱдырамашым налыт мо?
— Кӧ пала? Ала налыт... Ӱдыр-влакат кайыгыч шокта. Теве ончыгече олаш миен толмем годым ӱдырамаш-влак элеваторышто каласкалышт. «Кодшо кечылаште, — маньыч нуно, — ятыр медсестра ден врач каеныт». Пӧръеҥ-влак мемнан деч посна садак немыч кашакым сеҥен опыт керт. Кӧ нунылан кочкаш шолта, тувыр-йолашым мушкеш? А патроным, гранатым намиен пуаш — тиде ӱдырамаш паша огыл мо? Сусырым пидаш, сусыргышо салтакым нумал лукташ — тидыжым омат ойло... Мыйын вием дене чыла ышташ лиеш. Мый колхозлан веле огыл, фронтланат йӧрем. Теве Лукичлан йодмашым воземат, тарванем веле. Ок колто гын, йодынат ом шого.
— А меже кузе тый дечет посна? — ӱдыр-влак эҥыралтышт. — Кӧ мыланна гармоньым шокташ тӱҥалеш?
— Кызыт могай гармонь? — Тачуш ӱдыр-влакым тура ончал колтыш. — Тыланда кушташ-мураш шына лийже. Эртен тудо жап, эртен...
— Тетла нигунам ок пӧртыл? — кугун шӱлалтен йодо Марина.
— Мом ойлыштат? Кузе ок пӧртыл? Пӧртылеш! Вучалташ логалеш. Ончыч фашист тӱшкам поктен колташ кӱлеш.
— Вучен-вучен, шоҥгемынат пытет, — пелештыш Ольга.
Тачана сырен кудалтыш:
— А мо, качыдаже самырык лийын толыт, шонеда мо? Нуныланат тушто куштылгыжак огыл чай.
Тачана гармоньым ончыкыжо шындыш, вачӱмбалныже шӱштым тӧрлатыш, вуйым кумык ыштышат, ала-могай палыдыме, тывелсе огыл мурым шокташ тӱҥале. Семжым колыштын, ойгырымо, шортын колтымо шуэш. Но чотак ок шӱлыкаҥде, ӱшан, иктаж-кунам ала-мо тугай сай толшаш шижалтеш. Эше, кидым шаралтен, мардеж ваштареш мӱндыркӧ-мӱндыркӧ чоҥештыме шуэш.
— Мом шоктет? — шӱм вургыжын йодеш Марина.
— Шкат ом пале. Кастене шинчылтам мӧҥгыштем шкетын, шинчамлан ала-моат коеш, а пылышлан эре музык йоҥга. Гармоньым налам да шокталтен колтем — чонемланат куштылгырак лиеш, пуйто Ведатем ужынам... Мый эше вес семымат шонен муынам, — Тачана воштылале, но веселан огыл — чон кочын, ӧкымеш, пуйто пала: тыгай годым шортыт.
А тиде жапыште Сергей Киселёв ӧрдыжтӧ шып шинчен, тамакым шупшын, воштыр дене пуракыште ала-мом удыркален. Ӱдыр-влак тудын дене ик мутымат пелештен огытыл, пуйто нуно шкетын лийыныт, коклаштышт ик рвезат уке. Тачанан шокташ тӱҥалмекше, Сергей, Ольга воктек шинчын, пылышышкыже ала-мом йышт кутырен, ӱдырын пушкыдо могыржым ӧндалын, чывыштал колтен. Ольга ойгыралын, воштылалын, ӧрдыжкӧ кораҥмыла лийын, тидын годым утыр веле рвезе воктек пызнен. Ольган воштылмыжым колын, Маринан чонжылан каньысырын чучын гынат, нунын веке ончалынат отыл.
Тачана шоктымым чарнышат, Сергей кынел шогале, кем шулышым ӱлыкырак волтыш, ӱдыр-влак ончыко койышланен лекте.
— Кушталтена мо ик гана? — тудо тамакым мландышке кудалтыш, кем таган дене рошт тошкале, оҥым кадыртыш, йырваш ончал колтыш, пуйто шинчыше-влакым путырак чот чамана лиеш.
Ӱдыр-влак кумык лийыч, а Марина чевергыш, савырнен шинче. Иктат ик йӱкымат ыш лук. Ольган Сергей ваштареш лектын шогалмыже, тавалтен колтымыжо пеш шуэш — ок тошт. Лектын ончо-ян! Тачак тудым ӱдыр-влак мыскылен, карген пытарат, а эрла уремышкат лектын ит тошкал.
Тачана гармоньым воктекыже шындыш.
— Сергушна, шергакан качына... Ой, кузе ме тыйым чот йӧратена. Вет тый шкетын веле улат. Мемнан кокла пыч кӧм ойырен налат? Ала чыланам ватылыкеш пуртет? Сеҥен кертат мо? — кутыра Тачана, пуйто йылмышкыже ӱй ден мӱйым шӱралтен толын.
Ӱдыр-влак чытен ышт керт, чарган воштыл колтышт. Марина гына утыр чевергыш, пуйто ончычсо качыжым огыл, а тудым игылт мыскылат. Кидшым кормыжтылеш, тӱрвыжым пуреш, вуйым нӧлталаш ок тошт.
— Мом тый курыктылат? — Сергейын чолгалыкше тунамак йомо.
— Колышт-ян, яллан ик каче, — нугыдо йӱк дене пелештыш Тачана, кынел шогалят, Сергей дек лишкак мийыш, эше оҥжо гыч пӱтырал кучыш. — Тый мыланна от кӱл, умылет? От кӱл! Кораҥ кае тышеч, ато... — тудо кӱжгырак тоям руалтыш, — ато!..
Лӱдмыж дене Сергей, шижде, лап лие, чурийжымат кидше дене петырыш.
— Тый мо, ушет каен мо?! Мом мый тылат ыштенам? Молан ӱмбакем пийла кержалтат?
— Вашкерак кораҥ кае! — Тачана уэш шыдын мане да тоям кӱшкырак нӧлтале.
Сергей умылыш: Тачана шке шонымыжым садак шукта. Умылыш да шеҥгек чакналтыш, кидшым чурийже деч кораҥдыде, савырнышат, писын каен колтыш.
— Теве тыгеже сайрак! — Тачана ужмышудымын рвезе почеш ончале, оҥ тич южым нале, ласкан шӱлалтыш. — Южшо могай яндар лие...
Ӱдыр-влак чыланат куштылгын шӱлалтышт, пуйто тымарте име ӱмбалне шинченыт: коклаштышт ик каче лектын, да тарванашат тоштын огытыл, кутыренат опыт мошто. Марина гына йомшо пачала сӱсана, мом ыштышашым огеш пале, эксыде тӱрвӧ лукшым пӱсӧ пӱйжӧ дене пуреш. Да эше тӧпката Ольга ӧрдыжтӧ посна шинчылтеш, рвезын кайыме могырыш тӱткын онча, колыштеш: ала умбакак шикшалтын огыл? Ала тудым вучен шога?
Сергейлан вольна кодын. Манаш веле — яллан ик каче! Ӱдыр — шыже велеш тӱшкан чоҥештылше шырчык наре. Кӧм шона — тудым ужатен кертеш. Шкежат шем мотор, кап-кыл вияш, чурийвылыш сӧрал, йылме раш, манметла, шомаклан еҥ деке кӱсылаш каяш ок кӱл.
Тудланат повестке толын ыле, но ала-могай чӱчӱжӧ военкоматеш возгалышылан пашам ышташ кодыш. Рвезе сар деч утлыш. Можыч, тыгак кӱлеш? Садланак декан Сергей йолташыже, пошкудыжо, ӱдыр-влак деч утыжым ок вожыл, ок аптыране. Моло семын, тудат салтак улам, шона: салтак вургемым чиен коштеш, у пилотко, вачӱмбалне полевой сумка кеча — чисте командир.
Но ялыште тудым нигӧ салтаклан ок шотло: Серёжа ыле — Серёжак лийын кодын. Икманаш, ялысе рвезе, тушманым уждымо, снаряд шӱшкымым колдымо еҥ. Утларакшым оръеҥ-влак тудым шӧрын ончат, чытенак огыт керт. Тачана шке семынже тыге шона: сарже вет Ведатлан але Гришалан посна огыл, сар — чылалан, чумыр калыклан ойго. Тыге гын, чыланат сарыш кайышаш улыт.
Йырваш шып, йоҥгыдо пӱртӱс шыпланен. Южо суртышто гына вараште шинчыше агытан, пелйӱд жапым шижтарен, яндарын, ласкан шуйдарен-муралтен колта: кӱ-крӱ-крӱ-ӱ-к. Самырык, шыже агытанат почеш ок код, ачажлан вашешта, малыме йӱкым луктеш: крӱк-ӱ. Але ок мошто, тунемеш веле. Мурыжым тӱҥалынат ок шукто, уже кошарта, пуйто лӱдын, вуйлепше гыч совен колтеныт. Мланде ӱмбачынак чоҥештыше тумна деч лӱдын, корем пундаште узо комбо вуйым нӧлталеш, когоклен колта.
— Мом тыге шоҥго кувала шинчылтына? Малаш кайыме деч ончыч айста ик гана чеслынак тавалтен налына, — кенета Савельева Проска яндар йӱкшӧ дене пелештыш, пуйто келге агурыш неле кӱм кудалтыш. Моло семын, тудат шке таҥжым сарын кокымшо кечыштыжак ужатен колтен.
Тачана гармоньым ончыкыжо шындыш, уста гармонистла парняжым кӱшычын ӱлыкыла модыктен волтыш да куштымо семым лукто.
Ныл ӱдыр кушташ лекте, нунак шергылтарен колтышт, малыше пӱртӱсым помыжалтышт:
Муралтем гын, йӱкем яндар,
Эре мурымем вел шуэш.
Йолташемым шоналтем да
Эре ужмем вел шуэш.
Проскан оҥгыр йӱкшӧ моло деч ойыртемалтеш. Кертеш тудо мурен. Тымык йӱдыштӧ шуйдарен муралтыме лудыш мурыжо ӧрдыж ялышкат шокта. Мура, лыжган тавен кая, почешыже молымат ӱжеш:
Йӱкем уке, мурен ом керт,
Мый титакан улам мо?
Мыйын йолташ титакан:
Йӱштӧ водын кылмыктен.
Мурышт, куштышт, мутланен нальыч, чашкерыште адак шып лие.
— Ӱдыр-шамыч, айста вес мурым, шкенаным, шонен луктына, — шып шинчыше Марина пелештыш.
— Могайым шкенаным?
— Ну... кузе каласаш... Кызытсым, тачысе кечылаш келшен толжо. Лудыш мурыштына эре йолташ, таҥ веле.
— Тиде уда мо? Йолташ дене илаш каньыле, — ваштареш ойла Ольга.
— Уда ом ман вет. Луктын кудалташат ок кӱл. Йолташат лийже. Мурынан пытартыш кок корныжым вашталташ кӱлеш. Ну, ну... Кузе каласаш гын... — азаплана Марина. — Ме шкетын кодынна, лиеш. Йолташна фронтышто, тушман ваштареш кучедалеш. Ме нуным огына мондо, сеҥымаш дене вучена. Теве могай шомакым ешараш кӱлеш...
— Кертат мо ала чонет гыч тыгай мурым луктын? — тӱрвыжым шуйдарен, Ольга мыскылымыла пелештыш. — Кӧм тылат вучаш? Таҥет шукерте огыл гына тыштак ыле. Мӱндыркӧ каен огыл докан. Кашка воктенет шогылтеш, вуча...
Марина уэш тӱрвыжым пурльо, шӱмжылан йыч чучо, пуйто име дене шуралтышт. Но чон йӧсыжым ыш ончыкто, Ольган аяр мутшыланат ыш вашеште, вуйжым нӧлтале да кугешнен пелештыш:
— Тудо мыйын таҥем огыл. Нигӧ мыйын уке! — вара йӱкшым иземдыш: — Сергей фронтыш каяш лӱдеш гын, мый шке каем! Тачана дене пырля...
— Вот молодец! Пеш сай каласышыч! — Тачана куаныш. Маринан вачыжым шӱжарже семынак вӱчкалтыш. — Ефим Лукичлан йодмашым возен пуэна — шикшалтына веле... А Сергей тек тышан кодеш. Вате-влак воктен...
Ӱдыр-влак воштыл колтышт, тидын годым чыланат Ольган могырышт ончальыч.
— Шонен муынат? — Тачана Марина веке савырныш.
— Муынам. Келша докан... Тый шокто, мый мурем. Колыштса, кузерак лектеш.
Тачана гармоньым шупшыльо, Марина муралтыш:
Пакча шеҥгел висвисыжым
Эр лупс дене логалам.
Фронтовик йолташемжым
Сеҥымаш ден вучалам.

Фронтыш кайыше йолташ олмеш
Шке кодын ыштена.
Тушман-влакым пытараш
Ме тылыште полшена.

Кӱшыч кайыше коракшым
Лӱен волташ чон шона.
Намысдыме Гитлержым
Вашкерак пытараш чон шона.

Войнаште улшо йолташемым
Нигунамат ом мондо —
Куэ вуеш олма шочмеш,
Кече пӧрдын волымеш!
Кажне пытартыш кок корным Марина кок гана мурыш, садлан ик ӱдырат мурыде ыш код.
— Тау, ӱдыр-шамыч, чонем лыпландарышда, сайынак луштарышда, — Тачана кумыл, нӧлтын пелештыш. — Ынде йӱдвошт Ведатемым омо дене ужам... Кайышым мый. Эр кынелаш логалеш. А шокталташ кӱлеш гын, ӱжса, ида вожыл. Мый эре толам.
Тачана кайымек, гармонь деч посна адак йокрок лие. Икмагал шинчылтеве ӱдыр-влак да мӧҥган-мӧҥгышкышт шып шаланен пытеве. Уремыште йол йӱкат, шыве-шыве кутырымат ыш шокто, капкайолат ыш муралте. Кузе каеныт, кузе веран-верышкышт возыныт — нигӧ шижын, тогдаен огыл.
Маринат йолташыже-влак дене эр марте чеверласыш да, прогал дене пурен, суртышкыжо миен лекте.
Нимат от ыште, Ольга чыным ойлышт: Сергей вучен шога. Рвезе пече деч ойырлыш. Марина ваштареш шып лектын шогале, кидшым кормыжтен кучыш.
— Марина, тый йӧршеш вашталтынат, палашат ок лий.
Сергей ӱдырым ӧндалаш тӧча, шкеж век савыралнеже, шинчашкыже онча. Марина рвезын кидшым налын кудалта, чурийжым ӧрдыжкӧ ышта.
— Молан тыге? Мо лийынат? Мый тылат йот еҥ улам мо?
Марина ыш шыдешке, куржынат ыш утло. Пала: чыла умылен налде, Сергей мӧҥгыжӧ ок кае. Лӱдеш гынат, путырак чот тудо шкенжым йӧрата, еҥ мыскылымым, утларакшым тыгай вате, Тачуш деч, чытен ок керт.
— Ынде йот еҥ гаяк лийынат... Чонем йӱкшен, — Марина йӱштын мане да ӧрдыжкӧ каен шогале, пуйто каласынеже: кидем кучаш огыл, лишкем ит тол.
— Шого, Марина, тый шукыжым от умыло... Мый тылат чыла умылтарем... Только ит кае, пырт вучалте, колышт...
Ӱдыр Сергей могырыш трук савырнен шогале:
— Тый мылам огыл, а калыклан, пошкудетлан умылтаре. Тыйын таҥаш-шамыч фронтышто улыт, ачана — фронтышто, а тый тыште... мемнан воктек шӱраҥыштат...
— Мый вет шылын ом кошт. Мыйын — бронь. Тыште гынат, мый вет садак салтакак улам. Кунам шонат, тунам фронтыш колтен кертыт.
— А тый шкеже колташ йодынат, але... рапортым возенат мо?
— Уке... Возенат, йодынат омыл. Молан, жап шуде, тулыш-вӱдыш пураш? Теве черетем шуэш — мыят каем.
— Могай тый шакше улат улмаш! Кузе мый тыйым ончычак умылен, пален шуктен омыл? — кочын, йӧсын пелештыш Марина.
Сергей ӱдыр ончылно ялтак лывыжтыш. Вуйым сакен, вачӱмбалым туртыктен. Тудо ӱлыкӧ онча, мом ойлышашым ок пале. Каем, манаш гын, кайымыже пырчат ок шу. Огым, манаш гын, Маринам йомдарыме деч лӱдеш, а Сергей тудым йӧрата. Мом ыштет, Тропин тукым. Ӱдыржат ачаж гаяк, пеҥгыде айдеме. Тыҥге-туҥге ойлыштмым ок йӧрате. Кеч-момат сайын ышташ тырша, шке лӱмнержым кӱшнӧ куча.
Марина рвезым шыдын ончале, но чоныштыжо чаманыме тул ылыже. Пеҥгыде айдеме, маныт гынат, уке, Марина пушкыдо кумылан, вурсен ок керт, ала ок мошто. Вет тудо ала-кунам тиде рвезым йӧратен... да мом ойлаш — кызытат чонжо йӱкшен огыл, тока так гына ойлыш. Тудым арален кодаш, кугу намыс деч утараш иктаж-мом шонен лукташак кӱлеш.
— Серёжа, колышт-ян мыйым. Шке кумыл дене кае, изам семын... Ит пӧрд тыште... ӱдыр-влак коклаште. От уж мо, кузе тыйым ончат? Самырык-влак веле огыл вет, шоҥгат... Ефим Лукичат тыйым ок йӧрате.
Марина кутыра йылме тӱкнылын, йӱкшӧ кӱрышталтеш, изиш гына ок шорт. Сергейын кидшым шокшын кормыжта, вачыжым ниялтен колта, шинчашкыже ныжылгын ончалеш.
— Фронтыш кает гын, эн шерге айдемыла, марием семын ужатен колтем... Эре вучаш тӱҥалам... Колымешкем... Тылат веле марлан каем... Колат мо мыйым, Серёжа?
Марина шижеш, кузе изи шӱмжӧ писын-писын пыртка, нерже воктен, корным ыштен, чыгылтен, шинчавӱд поген вола, чара оҥышкыжо чыпчалтеш. Рвезым шинчавӱд гоч ӱшанен, чытен-чытыде онча, ик мутым пелештымыжым вургыжын вуча. «Каем», — манеш гын, Марина, ой, ала-мо семын йывырта, Сергейым шупшал пытара, курым-курымеш тудын лиеш ыле. А кап-кылже тунамак пыстылла куштылемеш, шулдыр шочаш да кавашке чоҥештен кӱзаш гына кодеш. Кок ий ончыч Марина ден Сергей тыштак шогеныт. Рвезе ӱдырлан йӧратем манын, Маринам илышыштыже первый гана шупшалын. Монден мо тудо жапым Сергей? Шарналтенат ок керт мо?
Сергей шып шога, ӱдыр шӱмын пырткымыжым ок шиж, шинчавӱдшым ок уж, чытырыше йӱкшым ок умыло. Мый тыште, тылыште кӱлам манын ойлынеже — лӱдеш. Тыге ойлет гын, Марина тыгай вашмутым ок чыте, тунамак тарванен кая. Вара вучо, кычал, почешыже кошт — кампетке денат тудым от сымыстаре. Вашмутым вик пуаш огыл манын, Сергей вес семын пелештыш:
— Молан эрлак каяш? Сарже ик-кок кече гыч ок чарне вет... Теве шке пашамым кошартем — вара ужына.
Сергей шиже: Маринан кидше лывыжгыш, кукшо варала ӱлыкӧ кержалте. Вара нелын-йӧсын шӱлалтыш, ик тат шып шогыш, савырныш, нелеш налше икшывыла нержым шупшылят, капка деке чот нойышо еҥла ошкыльо.
Сергей поктен шуо, ӱдырын кидшым руалтыш, авырен шогале.
— Умыло, тый, ушдымо, пеленет лиям гын, уда мо? Моло ӱдырын таҥышт сарыште, ала чолак пӧртылеш, ала колен возеш — нигӧ ок пале, а тыйын пеленетак. Теве мый шогем, илыше, таза! Мо эше тылат кӱлеш? Теве ушнена...
— Ок кӱл мылам тыгай каче! Ушнена... Эше марием лияш шонет мо? — кычкырал колтыш Марина, Сергейым шӱкале. — Тыгай каче дене шке ӱмбакем намысым погаш?! Тиде нигунам ок лий!
— А-а, тый мыйым сареш йомдарынет, пуштнет? Тиде тылат кӱлеш? — Сергей тӧршталтенат колтыш. — Уке-е, йоҥылыш шонет, пагалымем. Мый герой лияш ом шоно. Мылам шке илышем шерге.
— Йоҥылыш лийынам... йоҥылыш, — Марина Сергейын мутшо дене келшыш. — Ынде мылам чыла раш. Вот вет илышыште южгунам кузе лиеш улмаш: тыгай таза пӧръеҥ ӱдырамаш шеҥгелан шылын кодын... Сар гыч пӧртылшӧ-влак мом ойлат, нунын шинчаш кузе ончалаш тоштат?
— А мом мылам ончаш? Мыят салтак улам.
— Салтак... лӱдшӧ мераҥ улат! — руале Марина, а Сергейлан туге чучо, пуйто чурийже воктен лупш дене перен йоҥгалтарышт. — Кораҥ мый дечем!
Марина рвезым кораҥдыш, капка кылым шӱкале.
— Пеш кӱлат... Тый веле отыл. Сӧрвалтара лиеш эше... Мый весым муам. Ольга тыйын гай огыл, — Марина урем гыч Сергейын йӱкшым кольо. «Кеч-кӧ дене кае, тетла мылам ни йӱштӧ, ни шокшо огыл», — шоналтен, ӱдыр пӧртӧнчык куржын кӱзыш.

7%%%%%h2.
Марина пӧртышкӧ пурышат, лондемыш волен шинче да йӧсын шортын колтыш. Уремыште тудо шкенжым кучыш, Сергейлан шинчавӱдым ыш ончыкто, тетла чытен ыш керт. Ынде тудо рвезым йӧршешлан йомдарен, пуйто лийынжат огыл.
Шортмо йӱкым колын, аваже пеш вашке кынеле, тулым чӱктышат, ӱдыржӧ лишке тольо.
— Мо лийынат?
Марина аважын пулвуйжым ӧндале, ночко чурийжым шылтыш.
— Нимат лийын омыл, авай. Шкат ом пале, молан кумылем тыге чот волыш.
Ава пеленже шинче.
— Ала Сергей дене келшен огыдал? Мо эше ок сите?
— Тудын нерген ит ойло, ок кӱл! — вуйым нӧлтале ӱдыр. — Тетла ик мутымат ынем кол.
— Теве кузе! А мый шонышым — келшеда.
Нуно коктын ваш умылышт, шыпланышт.
— Каласе, авай, ала мый йоҥылыш лиям, ом умыло. Молан мыйын ачам ден изам фронтышто улыт, а тудо мӧҥгыштӧ кия?
— Сергей мо? А кӧ пала? Векат, тыге кӱлеш.
— Уке, тыге ок кӱл! — кычкырал колтыш Марина. — Мый рвезе лиям гын, ачам ден изам пелен каем ыле. Ынде тудын олмеш мый вожыл коштам.
— Молан вожылат? Ватыже улат мо?
— Авай, молан мыйым рвезым ыштен отыл?
Ава воштылале, Маринан вуйжым ниялтыш, кынел шогале, коҥга гыч чойн кӧршӧкым лукто, леве шӱрым, ӱян пареҥгым, кӱмыжыш пыштен, ӱстембак конден шындыш.
Кочкаш шич, чотшак йӱкшен огыл эше. Шуженат вет? Иканаште эр кочкышым ыште.
Эше пулдыр гыч йӱштӧ шӧрым пуртыш, киндым шуледыш да малаш возо.
— Авай, а тый ачамын письмажым лудынат? — кенета шарналтыш Марина.
— Могай письма? — ава йымал тувыр дене кыдеж гыч куржын лекте. — Кушто? Пу вашкерак! Кӱлеш-оккӱлым кутыркален шинчылтеш, а эн тӱҥжым ок каласе.
— Мый лудынат, шонышым. Тӧвӧ, воштончыш шеҥгелне.
Ануш урем окна деке куржын мийыш, кум лукан серышым шупшын лукто, шаралтыш, тӱрвыжым тарватылын, лудаш тӱҥале:
«Шокто салам лийже, Ануш ватем ден Марина ӱдырем! Серышемын первый корнешыже тыгаяк кугу саламым колтем родо-тукымлан, Орина ден Тачана пошкудо-влаклан, Ефим Лукичлан, Микывыр кочайлан, чыла палыме-влаклан! Пӱтынь Ятман яллан кугу салам! Кузерак те иледа, таза улыда мо? Сурт кӧргыштӧ кузе? Колхозышто могай паша кая? Киндым поген налын шуктенда мо? Йӧсӧ докан тыланда. Иктаж-кузе да чытыза. Мыйын верч ида ойгыро — илем, таза улам.
Мый Ведат дене ик ротышто служитлена. Тудо пырт сусырген. Эрдышкыже пуля логалын, но луым тӱкен огыл. Тудын деке санбатышке миенам. Вашке колтат, мане. Тачаналан ида каласе, ойлаш шӱден огыл. Шке возен колта, эше возен огыл гын. Ватыже арам ынже ойгыро.
Эре шонем: лектын кайышым суртем гыч, а вӱтамбалым тӧрлатен шым шукто, йӱр пура, наверне? Ойгырем веле. Иктаж-кузе шкак ачалыза, у оҥажым вӱта шеҥгекак ямдылен оптенам ыле. Шӱяш ида пу. Шке огыда керт гын. Микывырым йодса. Мийымешкем сайынак илаш тӧчыза. Миемат, чыла тӧрлатем, уым ыштем.
Меж чулкам монь, тулеч моло вургемым ида колто. Йомдарем веле. Тыште мо кӱлеш — чыла пуат. А шкенан шындыме тамакым колтеда гын, чот куанем ыле...
Йӧратыме Анушем ден ӱдырем! Фронтышто пешак чот шокшо. Немыч мемнам ишыкта. Тудын техникыже мемнан дечын шуко, садланак чакнаш логалеш. Конешне, тиде ик жаплан веле. А кузе мемнан салтак-влак кучедалыт! Нимо деч огыт лӱд, граната дене танк йымак тӧрштат, шкеныштым нимыняр огыт чамане. Тыгай калыкым сеҥаш лиеш мо? Фашист-влак нигунам-нигунам мемнам сеҥен огыт керт. Садланак докан нуно ир янлыкла осалланат, чыла пытарат, ола ден ялым йӱлалтат, йӱдымат кечывал гай волгыдо. Немыч-влаклан шурно ынже логал манын, колхозник-влак шкак шортын-шортын йӱлалтат. Озанлык ӱзгарым пытарат, ушет кая, мыняр поянлык йомеш. Фашист-влакын шучко-шучко пашам ыштылмыштым колыштын, ӱпет шогалеш. Фашист — айдеме огыл, ир янлыкат тыгежак ок ыште.
Кушто Миколай, мыйын эргым? Кушто кучедалеш? Йошкар-Олаште пырля лийынна ыле. Сборный пунктыштат иквереш маленна, кочкынна, тӱрлым кутыркален кийышна. Ануш, эргына чот кушкын, кугу, ушан-шотан лийыт Фронтыш лектын кайыме годым мемнам ойырышт. Мыйым пехотыш нальыч, тудым — танковый батальоныш. Эргым нерген возен колтыза, адресым пуыза.
Вучыза, илыше пӧртылам, сеҥымаш дене. Тидын дене кошартем. Вес письма марте чеверын.
Тендан марийда ден ачада Михаил Трофимов».
Лудын пытарыш Ануш, серыш ластыкым оҥжо воктен кучен, ятыр жап шып шогыш. Вара куштылгын-ласкан шӱлалтыш, письмам тодыльо да воштончыш шеҥгек пыштыш.
— Авай, молан нимат от ойло? — кочмо лугыч аважын лудмыжым ончен шинчышат, Марина йодо.
— Мом ойлаш, сай письма. Тау, чыла-чыла возен колтен. Мемнан нерген гына шонен ила... Пуйто ачатым шкенжымак ужым, пырля кутырен шинчышна... Вашмутым возенат, уке?
— Уке. Тыят лудын лек, шонышым. Эрла иквереш возена, йӧра?
— А Миколай нерген мом каласена?
— Кучедалеш, манына, адресшым пуэна... Эше возена: Миколай мемнан ешым да ялым ок намысле, Сергей Киселёв семын ок ыштыл. Шке элнам лӱдде арала... Тек чылан тушто пален налыт, могай еҥ Сергей...
— Сергей нергенже кызыт огына возо, изиш вучалтена. Можыч, чыла сай лиеш, тудат фронтыш кая. Арамлан военкоматыште огыт кучо докан, туштат еҥ кӱлеш.
Фронтыш лектын кайымыж деч вара Михаил Трофимовичын — тиде кумшо письмаже. Иктым корно гыч возен, весым — миен шумекыже. Кумшыжо теве кызыт толын. Первый серышыште адресым ончыктен огыл, кӧ пала, таче-эрла кушто лиеш: ик кечын Озаҥ гыч лектын, вес кечын Москваш лишемын, кумшын тудымат эртен каен. Ануш ик письмам возен ыле, марийже налын огыл докан: ала йомын, ала миен шуын огыл. Налеш гын, кок письмаштыжат эре иктымак ок йод ыле: кушто Миколай? Молан тудын адресшым огыда пу? Миколай дечат кум письма тольо, тудланат сай вашмутым пуымо, ачажын адресшымат колтымо. Но ача ден эрге коклаште алят кыл уке. Нунын служитлыме частьышт верым вашталтылыт, полевой почтын номержат вашталтын. Серыш-влак ялышке сай, куандарыше, поро кумылан толыныт, шкешт нерген гына путырак шагал возеныт. Жапышт уке докан шке нерген возаш. Шӱмбел, лишыл еҥ деч тыгай письмам налашат — пеш кугу пиал.
Ануш волгыдемше шинчаж дене пӧрт кӧргым йырваш ончал колтыш. Ишкыште, ончычат туштак ыле, марийжым пашаш коштмо упшыжо кеча — лӱмынак, тек эре шинчалан койжо. Ӱстел коклаште тудын, сурт озан, шинчыме верже, кызыт пуста, нигӧ ок шич, нигӧлан шинчаш ок лий: шкаланат, пошкудыланат, родо-тукымланат, эн вучымо уналанат — нигӧлан. Но кочмо годым совла эреак кия — шужо, шужен ынже кошт, шерже эре темын коштшо. Окнаште йыргешке тамак ате, ломыжшымат ястарыме огыл, шупшын пытарыдыме сигаркыжат туштак кия. Кузе шке улмыж годым ыле, тек кызытат, укеж годымат, тугак лиеш, пуйто нунын йӧратыме Микалышт жаплан гына тӱгӧ лектын, теве-теве омса почылтеш, шкежат пурен шогалеш, шке верышкыже ӱстел коклаш шинчеш, шупшын пытарыдыме сигаркыжым кидышкыже налеш, ылыжта, окнам почеш, шикшым уремыш колта. Суртышто моткочак лишыл айдемын уке годымат улмыжым шижат гын, вучашат куштылгырак, илашат ласкарак, йӧсыжат тынарак йӧсын ок чуч...
Ануш кыдеж оҥа деке лишеме, патретым тӱслен-шымлен ончале, парняжым шӱвылтен, пуракым ӱштыльӧ. Патретыште чумыр еш: марийже шыргыж шинча, пеленжак Ануш, ала-мом шоналтенат, тургыжланыше лектын, а шинчаже яндар, волгыдо, пиал дене тич темше. Воктенышт, кок могырым, ӱдырышт ден эргышт шогат. Миколай ден Марина. Самырык, таза, моторын илышашлык, ончыкылык еҥ-влак. Ануш эше ик гана куштылгын, ласкан шӱлалтыш да пычкемыш кыдежыш каен йомо.
Марина кочкын теме, кӱмыжым шӱялтыш, лампым пуале да омса воктенак шогышо койкыш возо. Ятыр жап мален ыш керт, ик могырыш савырнен возеш, весыш, кӱпчыкым тӧрлата, шинчамат чотрак кума, но омо ок тол. Чытышыже кӱрльӧ, вуйым нӧлтале да, кыдеж велыш савырнен, шып йодо:
— Авай, тый малет мо?
— Ых... Мален колташ веле тӧчышым, помыжалтышыч. Мо кӱлеш?
— Тый декет мийынем. Лиеш мо?
— Шкетынже лӱдат мо? Йӧра, тол.
Марина чара йолын парня вуй дене аваж деке куржын мийыш, одеял йымак юрт тӧрштыш.
— Уй-уй, йолетше могай йӱштӧ, ий гай велыс, кок йол коклашкем чыке... Тыгежак ит ӧндал, пуштат! — Ануш утлаш тӧча, ӱдыржым одеял дене леведеш.
— Авай, тый йӧратен марлан лектынат? — трук йодо Марина, но Анушым тиде пырчат ыш ӧрыктаре, пуйто пален, ончылгоч шижын: иктаж гана ӱдыржӧ садак тиде йодышым але весым, келшышым, пуа.
— Ынде шоҥго вуешем тидым веле шарналташ кодын... Мо вуйышкет пурыш?
— Каласе, авай.
— Йӧратен улде мо! Вес семын кузе эше?
— Кызытат ончычсо гаяк йӧратет?
— Ушдымо улат... А тый шкеже кузе шонет? Кызыт эше чот веле йӧратем. Вет йӧратымынам илыш терген. Тыгай марийым йӧратыдежат ок лий. Тудо мыйым умыла. Коктын ваш умылет гын веле сай ешым ыштен кертат. Пӧръеҥ шке ватыжым йолташлан ок шотло гын, тудым умылаш ок тырше гын, пий ден пырысла илаш тӱҥалыт... Тылатат ачат гай сай рвезым муаш кӱлеш. Кугурак лийже да шотан, илаш туныктыжо... Мыят тыйын гаяк ыльым. Ачатлан логалынам да веле илыш шотым палышым.
— Ачам путырак чытамсыр, ура чонан. Кызыт тудлан марлан кает ыле мо?
— Пӧръеҥ тыгаяк лийшаш докан. Тынар ий тудын дене иквереш илен, ой, мылам кушто-кушто лияш логалын огыл. Ачат ик верыште илен ок мошто, пуйто лӱмынак шканже нелым кычалеш... Ондак, самырыкем годым, ятыр гана шке дечем йодынам: ончыкыжым мо лиеш, палем гын, тудлан марлан каем ыле мо? Вет ӱдырамаш шып илышым, ласкалыкым йӧрата, тудлан сурт-пече, икшыве лийже. Кунам эргым колен колтыш, тыгай чыган илышлан, шканем, ой, чот колянышым вет. Молан, шонем, Микаллан марлан лектынам, кушто вуемже ыле, молан ача-авам шым колышт, ваштарешышт кайышым. Тунам ачат мылам поро шомакым муо, лыпландарыш, ато самырык ушем дене ала-момат ыштен кудалтем ыле... Ой... — Ануш ласканак воштылале, ӱдыржым чотрак ӧндале, вара, вуйым нӧлталын, окнашке ончале. — Вашке волгыжеш чай, а ме эше мален огына керт, кӱлеш-оккӱлым кутыркален киена. Омыжат ала-кушко чоҥештен кайыш.
— Авай, тыге ит ойло. Тидым мылам палаш кӱлеш.
— Иктым гына каласем, ӱдырем: мыняр илет, мариетым тунар шуко палет, умылет, чын ышта але уке. Кызыт тыге веле шоналтем: юмылан тау, тудлан кайышым, тыгай марийын ватыже лийым.
— Ачам нерген каласкале.
Серышат таче Микал деч толын, ӱдыржат тудын нерген йодыштеш — молан тиде? Порылан, осаллан? Мом шижтара — палаш ыле. Ануш шкежат пытартыш жапыште марийжым гына шона, кажне йӱдым омо дене ужеш. Южгунам туге чучын колта, пуйто Микал нигушкат каен огыл, эре ялыштак, пеленжак ила. Теве тыштак, минут еда лишемеш, кидым гына шуялте, вачыжым кучен кертат. Вара ала-молан трук йомеш, путырак мӱндырнӧ лиеш, кидым шуялташ огыл, ончалат гынат от уж, пуйто тӱняштыжат йӧршеш уке. Мом каласкалаш Мариналан? Эртен кодшо рвезе пагыт туге сескемалтын, яндарын, свежан волгалтеш, вуйышто туге сайын коеш, пуйто тудо Микал дене шукерте огыл гына вашлийыныт. Адакшым тудын ачаж дене йӧратымыжым ик гана веле огыл ойлен.
Кугезе кочан йӱлажым шуктен, каче-влак, тарантасыш шинчын, ӧрдыж ялла воктен кудалыштыт, ӱдырым тулартат. Уке, Микал тыге ыш ыште, путлен монь огыл. Ануш Микал деке шке толын. Йӧршеш, курымешлан. Улан, ласка илышым нимодымылан, нужналыклан, манметла, чара коля гай илышлан паленак вашталтен. Неле, ой, чот неле ыле ондакше, но ӧпкелен огыл. Кертмыж семын марийжылан полшен. Тидланак вет Анушым ача-аваже, родо-тукымжо веле огыл, ялысе поян-влакынат ужмышт шуын огыл. Шкеныштын эн кугу тушманыштлан Микалым огыл, Анушым шотленыт. Кузе тыге?! Ача-аван сугыньым шуктымо, нунын шомакыштым колыштмо да поян качым вучен илыме олмеш ваштареш шогалеш, тошто йӱлам пудырта? Ялысе поян-влак мом ойлат, ӱдырышт ден эргышт кузе тидым ончалыт? Чыланат тыге ышташ пижыт гын, юмыжат сӱмырла, тӱняжат унчыливуя кумыкталтеш. Асамат, асамат, могай саман толын... Тыгай ӱдырым карген пытараш мо? Тиде эше ок сите. Тулеш йӱлалташ, пиктен сакаш, илышынек рокыш тояш кӱлеш!
Микал граждан сар гыч толынат, Ятманыште у илышым чоҥаш пижын. От уж, большевик лектыныс, адакшым эше яллан икте. Ала, ончыч Ануш тыгай лӱмым колын огыл ыле. Кулак, йорло, торговой, икмарда уло, а большевик иктат уке. Кӧ тудо, посна еҥ мо? Кузе тидым умылаш? Ануш нигӧ деч йодыштын огыл, кеч-можымат шке пӱсӧ ушыж дене умылаш тыршен. Микалжымат ик гана умбачын ужын да тетла ужашат шонен огыл. А кӧ деч йодыштат? Ачаже Михаил Трофимовым «чара мӱшкыр комиссар» манын лӱмден. Но Ануш ужын, калыкын илышыжым эскерен шоген да уш-акылже дене умылен: тиде айдеме йорло-влаклан порым веле шона.
Тунам Микал чара мӱшкыран огыл, а суран тужуркым чиен коштын, йолыштыжо кужу шулышан йылгыжше кем, кыдалыштыже — револьвер кечен. Шкеже кӱшычын веле онча. Тыгай еҥ дене мутланаш мо, лишкыжат мияш лӱдат. Шем шинчаж дене ончал колта гын, ваштарешыже пелештенат от мошто. Микал кӱкшӧ, чатката кап-кылан, сӧрал чурийвылышан, нугыдо, шӱч гай шем ӱпан ыле. Ялыште тыгай рвезым шем мотор каче маныт. Но ӱдыр-влак тудын деч лӱдыныт. Поянжат, йорлыжат.
Микалын порын, шыман йылгыжше шинчаже ялысе сходкышто вашталтын, пеҥгыдемын. А кутырен тудо моштен. Кӱлешан, ушан шомакым муын, калыкын чонжым тулла ылыжтен, ончыко каяш таратен кертын. Ужын Микал коммуныш пураш, киндым пелыгыч пайлаш, мландым шелаш. Йорло-влак тудым шулен колыштыныт, сходкыштак коммуныш возалтыныт, а кулак, уланрак кресаньык-влак тӱрлӧ семын чаракым шындылыныт, йорлым лӱдыктеныт. Шкешт шеҥгелне шып шинченыт гынат, олмешышт тарзыштым, кулыштым — чарка самогонлан але пуд ложашлан ужалалтше-влакым — луктыныт. Нунышт тӱрлӧ семын кычкыркаленыт, поро пашам пужаш тӧченыт, манметла, озаштын капка йымал пийышт лийыныт.
Анушын ачаже, Тикын Йыван, кевытым кучет, ялыште эн поян айдемылан шотлалтын. Моло поян семынак, ӱдыржым туныкташ шонен огыл. «Шотлен моштет — йӧра. Кевытыште шогылташ тидат сита. Шкендым ондалаш ит пу, весым айда тӱҥдыл», — туныктен ачаже, шкежат эре тыгак илен. Анушлан латвич ий теммек, Тикын Йыван ӱдыржылан керосиным, сакырым, шовыным да тӱрлӧ кырча-мырча настам, ӱдырамашлан йӧршым, ужалаш ӱшанен. Ачажын Озаҥыш сатулан кайыме годым кечывалым кевытыште шогылтын, кастене, эн косир тувырым чиен, модмашке лектын. Нужна каче дене таҥым кучен огыл. Тикын Йыван ӱдыржым Тимошын эргыжлан, Опанаслан, марлан пуаш шонен. Мо вара, ик шинчаже шайык гын? Зато поян, суртышто ик эрге веле. Тимошын ӱдыржӧ-влакым шотыш налаш ок кӱл — марлан лектын каят. Шинча дене огыл илет вет, сурт-пече кӧргыштет лыҥ лийже. Микал дене ок вашлий гын, — кӧ пала, Анушын пӱрымашыже могай лиеш ыле...
Икана Микал кевытыш пурен шогалын. Ала лӱмынак тыгай жапым ваҥен, ала шоныдымын-вучыдымын лектын: Ануш шкетын шогылтеш, ачажат, налшат уке.
— Салам лийже, чевер ӱдыр! — Микал кевыт кӧргым шергылтарен.
Ануш нимом пелештен огыл. Лишычынак ончал колтенат, ала-молан трук аптыранен, шинчажым волтен, а шӱргӧ начкаже тулла ырен каен.
— Могай мотор улат. Вич ӱдырын моторлыкшым поген налынат ала-мо. Тыге лиеш мо? — лап лийын, Микал ӱдырым шыман ончалын.
— Мом налнет — нал да шке корнет дене кае, — Ануш писын пелештенат, шеҥгек чакналтен. — Мом тынар ончет? Мый кутырен шогаш ом ярсе.
Ануш лӱмынак тыге чот ойлен: трук ачаже пурен шогалеш гын, мом манеш?
Микал ӱдырым тӱткын ончен.
— Чот лӱдыктышым тыйым, ане? А мый вет сатум налаш огыл пурышым — лӱмынак тый декет. Торгайыметым чарне-ян, уремыш лектына, изиш коштына, кутыралтен колтена.
— Вот эше... шонен луктын! — ялтак ӧрмалген Ануш.
— Кудалте тыгай илышым, — Микал пеҥгыдын, ӱшандарен манын. — Кечыгут пычкемыш лапкыштет шогылтат — кавыскашат лиеш. Тыште южшат сай огыл, шӱлаш каньысыр. Тыланет, самырык еҥлан, тыге илыман мо?.. Лӱдыкташ огыл, вик ойлем: вашке лапкыдам петырена. Государственный лиеш. Тошто илышлан мучашым ыштена. Самырык улат, умылаш кӱлеш. А тый мылам полшаш тӱҥалат.
Микал тыге ӱшандарен, шке мутшым чакныде шукташ шонен ойленат, Ануш эше чот аптыранен, вуйжо савырнымыла чучын. Кевытым шупшын налме деч тудо ок лӱд, кечыгут лапкыште шогылтмыжо шуын огыл. Лӱдын ончыкылык, ала-мо тыгай у, вашталтыш толмо деч. Ануш пален, шижын: у, вашталтыш садак толшаш, тудым нимо денат чарен шогалташ ок лий. Садланак ӱдыр Микалын ойлымыжым колыштын, ваштареш ойлен моштен огыл, вийымат, шомакымат муын огыл, ик. тым пырткен вучен — вашкерак лектын кайыже ыле.
Микал умылен ала-мо, вашке каен. Тиддеч вара Ануш рвезын ойлымыжым ятыр гана шарналтен. Векат, ожнысо илышлан мучаш толеш, ачаже ок умыло. Микалын у семын шонымыжо, моло деч тӱргоч ойыртемалтмыже ӱдырым тудын деке шупшын. Модмашке лектеш, тӱлыжгышӧ кайыкла шинчылтеш, ӱлыл мучаш гыч кӱзышӧ еҥым эскера. Кевытыште шогылтеш, ынже тол, ынже тол, манеш гынат, Микалын толмыжым чытыдымын вуча.
Икана эрдене, арня эртымек, шоныдымын-вучыдымын вашлийыч. Вачышке вӱдварам сакалтен, Ануш памашыш вӱдлан волен. А тушто Микал вучен шинчылтын. Рвезе трук лектын шогалынат, Ануш вожылын, лӱдын, мом ыштышашым пален огыл: ала, ведрам кудалтен, мӧҥгеш куржаш, ала уждымо-колдымо гай вӱдлан волаш. Ануш тидымат-тудымат ыштен моштен огыл, тӱҥмыла шогылтын, пуйто мландышке кугу пуда дене пудален шынденыт.
— Колто, мом почешем ваҥен коштат, — лӱдмым сеҥаш тӧчен пелештен, пырыс кӱчыш логалше кайыкла чытырен, пуйто тудым кучен шогалтеныт.
Микал лӱдде лишемынат, вӱдварам налын, ӱдырын шыма тӱрвыжым чот-чот шупшалын. Ануш уш кайыме гай лийын — пелешташ йӱкшат уке, шӱкал колташ алжат йомын. Капше мучко когартыше шокшо толкын каен колтымым да тул семын ылыжмым гына шижын.
— Теве тыге ме коктын илаш тӱҥалына! — куанен, ӱшандарен манын Микал.
А ӱдыр шоген да шоген, шӱмын лектын вочшаш гай кырымыжым колыштын, пуйто сымыстареныт, ӱмырешлан локтеныт, тарванашат ок лий. Тарванет гын, тунамак йӧрлат, колен колтет... Нимат лийын огыл, лӱдашат ок кӱл улмаш. Тӱрвӧ гына чытыдымын йӱла, пикш гай чымалтше кап-кыл лушкыдемын, шулен кайыме гай лийын.
Микал, памаш гыч вӱдым кошталын, Анушын вачышкыже сакалтен пуэн.
— Ынде кае. Ошкыл, шӱмбелем. Вучат вет, ынышт йомдаре. Кастене тыштак вучаш тӱҥалам.
Микал тыге каласенат, корем дене мӧҥгӧ велыш ошкылын. Ануш ятыр жап эше памаш воктен шоген, умылен кертын огыл — чынак тиде лийын але омым ужын?
Анушат корем серыш кӱзен, эркын, нелын, пӱгырнен, пуйто иканаште, ик татыште лу ийлан шоҥгемын, ушан-шотан лийын, пуйто тышан, памаш воктен, шӱмжымат коден, ӱдыр сынжымат йомдарен. Вара кече мучко адак кевытыште шогылтын, урем дене эртен каен, суртыштыжо лийын, а пылышышкыже эре ала-кӧ пелешткален: «Кастене тыштак вучаш тӱҥалам... Кастене тыштак вучаш тӱҥалам...» Тиде мут деч нигушан шылаш ок лий, кеч-кушко кае, садак поктен шуэш, пылышым петырет гынат, шокта.
Ануш кечыгут тӱтыра коклаште коштмыла кошто, мом ышта — кид гыч эре мучышта. Тӱрвӧ йӱла, пуйто Микал алят шке тӱрвыжым колтен огыл, пуйто кызытат тудын шӱлышыжым колеш... Ануш умылыш — тудын деке йӧратымаш тольо, первый да пытартыш йӧратымаш. Ынде ӱдырым нигӧ шогалтен ок керт, ынде тудо нимо деч ок лӱд: лӱдыктымӧ дечат, нужналык дечат, мыскылыме дечат. Чыла чыта, сеҥа, вийже сита.
Ошкылаш мо, кастене Ануш памаш деке куржынак колтен, кевытымат петыраш монден. Вашкерак Микалым ужаш, уэш тӱҥмӧ, сымыстарыме, локтымо гай лияш, Микалын тӱрвыжым, капшым пеленак шижаш, кап-кыл мучко куржшо когар тулым уэш пален налаш. Ануш иктым нигузе тогдаен, ушыш пыштен кертын огыл: шке вуя ыштылат гын, ача-аван шомакшым от колышт гын, тошто йӱлам мондет гын, шканетак уда лиеш. Тиде кастенак Анушын вуй ӱмбалныже кӱдырчӧ рашкалта — ача самосудым ышта. Пала гынат, садак тыгак куржеш ыле.
Микал вашлийын тудым куанен, ласкан, порын. Ӱдырын кидшым кучен, вачыжым шыман ӧндалын. Ончылгоч мо лийшашым палышыла, садланак вучышыла, вожылын, Ануш вуйжым кумык ыштен, чурийжым петырен. Но Микал ӱдырын вуйжым оҥылаш гыч кучен нӧлталын, тока кевытыште ончалме семынак, шинчашкыже тӱткын ончалын да... шупшалме олмеш вуй гыч кестен дене перыме семын пелештен:
— Ануш, айда мый декем илаш... Ватем семын. Ачат садак мылам тыйым марлан ок пу. Шоналте. Келшет гын, кызытак мыйын суртышкем каена. Оза вате лият.
Анушын шӱлышыжӧ петырналтын.
— Тыге... Черкыш кайыде? Ачамын сугыньжо деч посна?..
— Черке нигӧлан пиалым пуэн огыл, — Микал ӱшандарен манын. — Адакшым мый большевик улам, поп ончылан сукалтен ом шич. Эрыкыш лекше айдеме семын ме тый денет коктын ялсоветеш возалтына. Йӧра?.. Молан нимат от ойло?
— Кузе тыге трук, вучыдымын?.. Ой, Микал, нимат ит нод кызыт, — йӧсын шӱлалтен Ануш. — Вуйыштем чыла лугалт пытен. Уке, мый изиш шоналтем, ача-авам дене кутырен налам... Юмо гай лий, ит вашкыкте! Мый шке шонен муам, вашке, вет мый... вет мый ынде садак тый дечет посна илен ом керт...
— Йӧра, мый вучем. Только мый тыйын верч лӱдам. Садланак ойлем вет: айда мый декем. Ачат тылат илаш ок пу.
Нуно чеверласеныт, коктын кок могырыш ойырлен каеныт.
Ануш кудывечыш пурымыж годымак ужын: пӧртыштӧ калык тич. Содомлат, шыде йӱк шокта. Ӱдыр пӧртӧнчык шып кӱзен.
— Тиде чара мӱшкырым пушташ кӱлеш! — ачажын шыде йӱкшым Ануш колын. — Иш, еҥ пого деке кидшым шуйкала! Пушташ — и паша пытен!
— Чыте!.. Пушташ... Пеш писе улат, — коклаш пурен вес Ятманын поянже Тимош, пӱгыррак капан, куктаялтше шуэ пондашан марий. Тудын шке молотилкыже уло, кандаш ушкалым куча. — Пушташ неле паша огыл, а вара илышыже мыланна кузе савырна, тогдает? Тудо мо, тыгай чара мӱшкыржӧ шкетын, шонет мо? Теве ончал-ян, почешыже мыняр чара коля нушкеш. Темдалыт вет, лаштыртат мемнам... Керемет икшыве, кушан шочын? Уло ялым шке векыже савырен шуктен... Тыйынат, кияматлык, почшым тушкак савырен...
— Кӧ тиде — мыйын? — пылышым шогалтен Тикын Йыван, лапка капан ош марий.
— Хех, эше ок умыло лиеш! — кокыралтен Тимош. — Тыйын ӱдырет! Кӧ эше? Кушто кызыт тудо? Ну, кушто, палет мо?
Пӧртыштӧ шып лийын.
— А мо, шонем, таче кевытымат тӱкылаш монден... — шоналтен, эркын-эркын шыдыжым чумырен погалтыш Анушын ачаже. — А-а, теве мола-ан... Ала-мо тугайым шижаш тӧчышым вет... Ӱдырем тыге ышташ тоштеш?!
— Ия коммунист, ял илышым пудыратылаш толын, — семынже кутырен шинчылтын Тимош, аракам йӱын колтен, уэш темен. — Ужыда, тудлан тиде илыш огеш келше, чара мӱшкыр... Могай законым ыштена вара, кум?
— Пӧртышкыжӧ йошкар агытаным пуртен колташ кӱлеш! — лукышто шып шинчыше Опанас эргыже магыралын.
— Шып лий, нолнер! — ӱстембалым мушкынден Тимош, арака дене аҥыргыше вуйжым нӧлталын. — Тиде тыйын пашат огыл! Эше ял воктен каласкален кошт... Шала умша! У-у!
— А кораҥдаш кӱлешак, — Анушын ачаже иктымак тӱен, кынел шогалын, мӧҥгеш-оньыш коштеден, кенета ӱстел ваштареш чарналтен. — Мый шке ӱмбакем налам, ешемым тыгай намысыш ом шукто!
Ануш шке ачажым сай пален. Пытартыш шомакым колмек, шижынат огыл, кузе пӧртыш куржын пурен.
— Ачий, ит тошт тыге ойлаш! Ит тошт! Тудо сай, еҥ-влаклан полша!
— Теве ужат — сай! — Тимош уэш кокыралтен воштылалын, пондашыжым ӱштылын, мыскылен пелештен. — Йыван кумын ӱдыржылан туддеч сай нигушто уке. Тӱняштыжат от му! Илен шуынна, а?.. Опанас, колат мо?
Эргыже йӱкымат ок лук, юмылукышто шып шинчылтеш, пудештшаш гай сырымыж дене оҥылашыжат чытыра, шинчажым пыч-пычат ок ыште, шӱтен йӱшашла Анушым онча.
— Ну-ка, ну-ка, мом тый каласышыч кызыт, ӱдырем? — ачаже какарген каен. — Кӧ сай? Кушто лийынат? — нелын шӱлен, шӱвылым нелын, ачаже йодыштын, эркын-эркын ӱдыржӧ деке лишемын.
— Тропин Микал дене лийынам, — вашештен Ануш, вийнен шогалын.
— А-а, тый тыге! Ачат-аватым мыскылынет! — магырал колтен Тикын Йыван. — Теве кӧм эн ончыч пушташ кӱлеш! — ӱдыржым ӱплапка гыч кучен, кӱвар ӱмбак шӱдырал шуэн.
— Чотрак нӧшлӧ, чотрак! Ала ушыжо изиш пура! — юмылукышто шинчыше Опанас йырымлен.
— Мемнам мыскылен ынже кошт! — ачажат полшен.
Ачаже Анушым кужун кырен, шкем кучен кертде, ушдымыла, ик татланат шогалде. Кырен туге кужун — шкежат ноен пытен. Алым йомдаренат, кыжик-кожик шӱлен, кужу олымбак шинчын, вуйым сакалтен.
— Могай илыш толын, могай тиде илыш толын, а? Тӱня гыч поктат... ӧкымеш... Илаш огыт пу, — эҥырен шинчен Тикын Йыван.
Анушын ушыжо пуренат, ик йӱкым лукде, вуйым эркын нӧлталын, йырваш ончалын. Пӧртыштӧ нигӧ уке, аважат ала-кушко лектын каен. Ик ачаже гына ӱстел коклаште шинчылтын, йӱшӧ вуйжо дене пийла йыҥысен, илышлан вуйым шийын.
Пыкше-пыкше Ануш кӱвар ӱмбач кынелын, вӱраҥше тӱрвыжым, чурийжым тувыр шокш дене ӱштылын. Ик жап пырдыжым кучен шоген, вийым поген, вара омсашке ошкылын. Лектын каен йӧршешлан, курымешлан, тетла тиде пӧртышкӧ нигунам-нигунам толаш огыл манын, кузе, колымашыжым шижын, пырыс лектын кая. Но Ануш колаш шонен огыл. Тудо пычкемыш, тошто, акрет годсо йӱлам, ачан-кочан пыжашыштым коден, у, волгыдо, эрык илышыш лектын...
Теве мом шарналтен Ануш, почмо шинча дене койкышто кийышыжла. Теве мо нигунам ок мондалт, колаш возеш гынат, тидымак веле шарналта докан. Мом каласкалаш Мариналан? Кузе тудо Микал деке миен пурен? Шуко шоныде, нимом йодыштде, Микал Анушын чурийжым леве вӱд дене шӱялтен, аважын тувыржым вашталтен чиктен, сусыр верым пидын, койкыш левед пыштен. Эр марте воктенже шинчен — семален шыматен, аза семын ончен. Арня мучко нигушкат каен огыл — эре Ануш пелен лийын. Пыртлан нералтен колта ма ӱдыр, вара шинчам почын ончалеш, умшаже кошкат, вӱд кӱлеш ма, йӱдым тул ора гай йӱлен пӧрдалеш але тыглай ужмо шуэш ма — Микал тыштак, воктенжак, маленат ок керт, кинде падырашат умшашкыже ок пуро. Лиеш гын, Анушын корштымым, тул орам, логар кошкымым — чыла-чыла шканже налеш ыле, а эн чотшо — чон сусырым, мыскылымым, — тек таҥже кызытак йол ӱмбак шогалеш, шыргыжал колта, шакшым монда. Нимогай ава шке икшывыжым тыге ончен ок мошто, кузе ончен Микал.
Пырля малыде, икте-весын помышыш пурыде, нуно марияк-ватак лийыныт; ваш-ваш ончен, икте-весым шинча дене йӧратен, кид дене шыматен, чон пундашкак шыҥен пурен шинчыныт — ӱмырешлан, колымешке, а вес тӱня уло гын — колымо деч варат. Умыленыт: чынак, посна-посна илен огыт керт, нуным, кок еҥым, иктым ышташ кӱлеш, икте гыч — кумшым. Кумшо еҥ кокытым иктыш ушымек веле лиеш. Айдемылан тыге пӱрен гынат, нуно нимом тидым шоналтен огытыл, кажне шке семынже умылен, шижын — коктынат ик шонымашке шуыныт...
Эше мом каласкалаш ӱдырлан? Кузе Маринан кочажын погыжым шупшын налаш, тора велыш судитлен колташ полшен? Кузе шкеже, мучаш марте умылен огыл гынат, Микаллан полшаш тӱҥалын, большевик огыл гынат, марийжын сарыш лектын кайымыж марте эреак шкенжым большевиклан шотлен, кызытат тудын радамыштыже улмыжла чучеш?
Но Марина шукертак мала, шокшо, ырыктыме, лыпландарыме. Омыжо шуэш гын — тек мала. Каналтыже, вийым погыжо. Тудын самырык, йӧратыме пагытшыланат кумылдымо, йӧратыдыме, шыматыдыме, ласкаҥдыдыме жап толын шуын. Кузерак эртарен колта, кушеч вийым муын луктеш, шке шотшо дене мом вораҥдарен мошта — палаш ыле, ӱдырамаш семын полшышаш ыле...

